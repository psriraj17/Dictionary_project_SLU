Ілля Муромець (скорочено) Народна Творчість (зарубіжна)   ﻿А хто б нам сказав про старовину,   Про старовину, про бувальщину,   Про того хоча б Іллю Муромця?   У славетному місті Муромі,   У селі було Карачаровім   Жив собі Іван Тимофійович,   Хлібороб, а з ним син укоханий,   Ілля Муромець, син Іванович.   Сидів сидячки Ілля Муромець,   Ілля Муромець, хліборобський син,   Сидів сидячки рівно тридцять літ.   Раз пішов Іван Тимофійович,   Його батечко, із матусею   Поробитися по-селянському.   Аж два старички йдуть, мандруючи,   Під віконечко засувчастеє.   Кажуть старички отакі слова:   «Гей же ти єси, Ілле Муромцю,   Іллє Муромцю, хліборобенко!   Відчиняй навстіж нам ворітечка,   Привітай калік в себе в домові,   Принеси чого нам напитися!»   Держить відповідь Ілля Муромець:   «Гей же, старички ви мандровані!   Рад би вас вітать в себе в домові,   Принести чого вам напитися,   Та не здужаю відчинить воріт,   Сиджу сидячки рівно тридцять літ,   Ані рук, ні ніг не порушую!»   Кажуть старички знов мандровані:   «Стань на ніженьки на швидкі, Іллє,   Відчиняй навстіж ті ворітечка,   Привітай калік в себе в домові!»   Став на ніженьки на швидкі Ілля,   Відчинив навстіж він ворітечка   І вітав калік в себе в домові.   От мандровані ввійшли старички,   Вони хрест кладуть по-письменному,   Віддають поклін по-ученому,   Чарку питтячка ллють медового   І частують ним Іллю Муромця.   Хильнув питтячка він медового —   Горить полум’ям серце в витязя,   Біле тіло все наче піт пройняв!   Кажуть старички отакі слова:   «Що прочув єси ти в собі, Ілле?»   Чолом бив Ілля, поздоровкався:   «Чую силоньку неабияку».   Кажуть старички тут мандровані:   «Будеш ти, Ілля, славним витязем,   Смерть тобі в бою не написана:   Сміло бийся, воюй, богатир лихий,   А чи шибеник який трапиться;   Не виходь лише зачіпатися   З Святогором: це богатир такий,   Що й землі невміць його вдержати;   Богатир Самсон — з ним не зводься теж,   Бо сім ангельських на нім волосів;   Не борись із родом Микуловим,   Бо коха його земля-матінка;   На Вольгу не йди на Всеславича:   Не потугою прибере тебе,—   Мудрі хитрощі в нього знайдуться.   Добувай коня богатирського:   Вийди в поленько — чисте, просторе,   Купи кращого там жеребчика   Та постав його на три місяці,   В стайні сип пшона біло-ярого;   А мине доба — тих три місяці,—   В сад жеребчика води три ночі,   У трьох росах аж його викачай;   Підведи до тину високого:   Як жеребчик твій через тин почне   Переплигувать і туди, й назад,   Куди тільки хоч — скрізь на нім гасай,   А носити він тебе здужає».   Тут з-перед очей зникли старички,   От пішов Ілля поробитися   З батьком, з матір’ю по-селянському:   Треба чистить ліс від недопалків:   Він дуби-кряжі повирубував.   В річку чисто всі повивалював   Та й додомоньку повертається.   Батька з матір’ю від міцного сну   Встали, поглянули — полякалися:   «Що за чудо се тут подіялось?   Хто б оце зробив нам роботоньку?»   Бачать — все без них вже управлено,   Йдуть додомоньку та дивуються.   Повернулися, а по хаті там   Походжає скрізь Ілля Муромець.   Запиталися: як він видужав?   Розповів Ілля все батькам тоді...     Переклад П. Грабовського