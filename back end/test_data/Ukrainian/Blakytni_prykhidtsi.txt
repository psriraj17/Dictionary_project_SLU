В. Савченко

Блакитні прихідці


Це  сталося,  коли я ще був студентом університету. Влітку ми, майбутні географи,
звичайно виїжджали на практику. На четвертому курсі ми відбували її в Поволжі.
Як зараз пам’ятаю той вечір, коли, стомившись за день, ми сиділи біля вогнища й сперечалися.
Сонце  зайшло.  В  небі,  що  повільно  темні-ло,  зовсім над обрієм засвітилася
Венера.  Суперечка  точилась  навколо неї, загадкової планети, яка сховалась від
астрономів за густою пеленою хмар. Усіх цікавило, хвилювало - чи є там життя?
Валька  Каштанов, начитавшись науково-популярних журналів, гарячкував більше від
усіх.  Він  доводив,  що  не може виникнути життя на планеті з великим процентом
вуглекислого  газу  в  атмосфері  й високою температурою поверхні. Сперечаючись,
Валька  розмахував  руками  і  все  поглядав на Любу Пушкарьову, яка з цікавістю
прислухалась до його слів.
І  тут  я  розпалився.  Назвав  Вальку ідеалістом і догматиком, протиставив його
доказам  досліди  японських  учених  над  оживленням заморожених у рідкому кисні
личинок  слимаків,  згадав  про  комах,  що  переносять  температуру  від  мінус
вісімдесяти до плюс п’ятдесяти градусів і тиск у межах від одної десятої до п’ятисот  двадцяти  атмосфер.  Говорив  я  запально,  навіть  занадто, і Люба, яка
подобалась  мені  ще  з  першого  курсу,  здивовано почала розглядати мене, ніби
вперше  бачила.  В  запалі  суперечка  перейшла  на  особисті образи, і, коли ми
остаточно  посварились,  Валька  добив  мене останнім ударом - він підвівся, щоб
проводжати  Любу,  хоч  намет  її  був за кілька метрів від вогнища. Вони пішли.
Мерехтів  білястий Чумацький Шлях, переморгувалися зорі, а прямо наді мною повис
величезний місяць.
Раптом щось із шаленим свистом прорізало нічну тишу. В темряві глухо гупнуло.
“Що б це могло бути?!”
Я прожогом кинувся в намет, збудив Санька Литвина.
- Санько! Ти нічого не чув?
- Відчепися!
- Щойно в степу щось упало. Може, метеорит? Ходімо подивимось!
- І де ти його знайдеш у такій темряві? Лягай краще спати.
Але який там сон, коли, може, ось тут, поруч, лежав гість із космосу!
Взявши  електричний ліхтарик і планшетку з картою, я вирушив на розшуки. Нічого,
звичайно,  не  знайшов.  Удосвіта,  злий  і стомлений, я опинився біля яру, який
тільки вчора нанесли на топографічну карту.
Сонце  ще  не  зійшло,  але  від  рожевого  сяйва  на  обрії  було зовсім видно.
Спустившись  у яр, я раптом побачив невеличкий камінь, що зарився в землю. Трава
навколо  нього  обгоріла,  земля потріскалась. Я нахилився, щоб краще розгледіти
знахідку.  В  цей час перші сонячні промені заглянули в яр, ковзнули по схилах і
торкнулись   метеорита.   І   раптом  поверхня  його  спалахнула  і  засвітилась
фіолетовим  сяйвом. Мене мимоволі потягло до незвичайного каменя, і я завмер від
несподіванки:   на   камені  проростали  блакитні  стрічечки.  Звиваючись,  вони
тягнулись угору, до сонця.
Я ущипнув себе за руку: чи не сон це? Ні, не сон!
Блакитні паростки вже були півметра заввишки. На їхніх стеблах з’явились  горбочки, з яких розцвітали дивовижні квіти, схожі на скельця розбитого
дзеркала.
Так,  так! Вони засліплювали очі на сонці, ніби дзеркальні, і відразу ж згасали,
утворюючи   коробочки.   Коробочки  з  тріском  лопались,  викидаючи  в  повітря
фонтанчики  блакитного  пилку.  Ще  не торкнувшись землі, пилок перетворювався в
сплетіння  тоненьких  ниток. І скрізь, де осідало це химерне мереживо блакитного
павутиння: на грунті, на камінні, на кущах, - починали рости звивисті стебла.
І,  хоч  був  я  дуже  схвильований,  все  ж  спробував  розібратись  у тому, що
відбувалося в мене на очах.
- Спокійно! - наказав я собі. - Думай!
Отже,  все почалося з метеорита. Я нахилився, щоб узяти його, і побачив блакитні
паростки. Як з’явились  вони  на  камені? А що, коли метеорит заніс до нас спори рослин з іншої
планети?
Мені перехопило дух.
Але  чи може це бути? Адже метеорит стільки летів у міжпланетному просторі, його
пік  космічний  холод, він зазнав опромінення, нарешті земна атмосфера розжарила
його  до  кількохсот  градусів.  Чи  можуть після цього бути життєздатними спори
рослин?
А  чому  ні?  Адже  тільки  вчора ми про це сперечались. Але тоді я мав на увазі
досліди,  а  тут сама природа зробила он який дослід, і закінчився він перемогою
життя.   Ось   передї   мною   гості  з  далеких  світів!  Живі!  Вони  ростуть,
розмножуються, вмирають. Хіба треба ще якихось доказів?
Я  схопив  планшетку і на зворотному боці карти почав малювати блакитну стрічку.
В  голові  снували  думки:  чому  так  блищать  квіти?  Може, відбивають теплове
проміння, захищаючись від його згубного впливу?
Поки я закінчив малюнок, опинився в блакитних заростях.
-  Яка  інтенсивність  росту!  Чим  він стимулюється? Мабуть, на Венері головний
продукт  живлення  у  цих  рослин  -  кисень,  а  його там небагато. Тут рослини
опинилися в сприятливіших умовах.
Чи  то  від  утоми,  чи  від  сонця  застукало  в скронях, потемніло в очах... Я
задихався...
Колись  давно  мені  вже  так було. Я згадав: у дитинстві. Бабуся рано заслонила
піч  - і я вчадів. Тоді теж отак стукало в скронях, і бабуся поклала мені у вуха
холодну журавлину.
Так, так... Рослини дихають киснем і виділяють...
Страшний   здогад   приголомшив   мене.   Запаморочення,   нудота   і,  нарешті,
непритомність  -  це  ж  симптоми  отруєння  вуглекислим  газом!  Мерщій, мерщій
звідси!
Я почав повзти по схилах яру, а за мною котились блакитні хвилі.
Отже,  вони  виділяють  вуглекислий  газ.  Може,  саме  тому  його так багато на
Ве-нері?
Ноги  й  руки обважніли, я знепритомнів. Останнє, що я чув, був тріск коробочок,
які лопались.

*       *      *

Шум у вухах... Так тріщать коробочки. Ні, це чийсь голос...
Розплющую очі. Незнайома кімната. Жінка з білою пов’язкою на голові.
- Ну як, кращеє - питає вона.
Я попросив пити. В роті - неприємний присмак, язик великий, неповороткий.
Як же я опинився в лікарні? І раптом згадую: ранок, сонце, блакитні рослини...
- Швидше! - кричу. - Я мушу бачити наших!
- Тихо, тихо! - заспокоює сестра. - Вам не можна хвилюватись.
- Як хворий? - чую голос і догадуюсь: лікар.
-  І  досі  марить,  -  відповідає  сестра.  -  Кричить про якусь небезпеку, про
кисневий голод.
Лікар сідає біля мене на ліжку, прохолодною рукою мацає пульс.
- Де це ви так учаділи, голубе?
“Значить,  усе  правда!  -  думаю  я.  -  Блакитні рослини виділяють в атмосферу
вуглекислий газ”.
В  палату, ніяково товплячись, увійшли хлопці з нашої групи. Попереду - керівник
практики Яків Кузьмич.
Розмовляють  зі  мною тихо, як з тяжкохворим. Я розказую про випадок у яру. Бачу
- слухають з недовір’ям.
- Там ніяких рослин нема, - трохи злякано дивиться на мене Люба.
-  Нема?!  -  розгублено  шепочу.  - Як це нема! Де ж вони поділись? - уже майже
кричу я. - Принесіть мені планшетку і не думайте, що я божевільний.
Сестра  приносить  мої  речі.  Друзі  з  цікавістю розглядають малюнок блакитної
стрічки,  а  Яків  Кузьмич  розкриває  папку. Там лежить напівпрозора смужечка з
блакитними прожилками.
- Що це? - схвильовано питає Яків Кузьмич.
- От бачите! Це вона, та сама рослина. Тільки я не пам’ятаю, коли я встиг її зірвати.
Всі  схиляються  над  папкою. Всім хочеться ближче розглянути дивного прихідця з
космосу.  Хтось  необережно  доторкнувся  до  тендітного  стебельця, і раптом...
блакитна смужечка розсипалась.
- Що ви накоїли? - крикнув Яків Кузьмич.
- Нічого, - спокійно відказую, - там, у яру, їх багато.
-  В  тому  й  справа,  мій  любий, що ми були в яру і слідів рослин не знайшли.
Мабуть,  їх  змив  дощ,  який  пройшов  тієї  ночі. Тільки й знайшли оце, - Яків
Кузьмич показав мені знайомий шматок небесного каменя.

*       *      *

Це  сталося  кілька  років  тому.  Нині я вже закінчив університет і працюю, але
таємниця  раптового  прояву  життя,  який  я бачив, непокоїть мене й досі. Часто
мені  не  вірять. Кажуть, не може такого бути. Але я бачив, бачив на власні очі.
Нехай  маловіри кепкують, твердять, що в мене немає підстав таке казати, але ж я
знаю, що може бути, що було це. І я доведу. Неодмінно доведу!


©  ЗНАК ЗОДІАКА: Науково-фантастичні оповідання. - К.: Веселка, 1965. - 136 с. -
(Наукова фантастика).
