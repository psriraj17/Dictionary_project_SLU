Народна творчість   Cандалії - скороходи  Давно це було.  Жила собі жінка з трьома синами. Чоловік її вмер, а тому не мала вона грошей, щоб рису купити.  «Нема ради, доведеться дітей позбутися»,— вирішила вона й повела їх у ліс.  — Дітоньки, почекайте мене тут, я куплю вам солодощів і повернуся,— сказала вона й пішла з лісу.  Настав уже вечір, а мати не поверталася.  — Я хочу додому!— заплакав старший брат.  — І я хочу додому!— крізь сльози сказав середульший.  Тільки найменший не зронив і сльози.  — Плач не поможе!— мовив він.— Краще подумаймо, де б нам переночувати.  Він видряпався на дерево, дивиться — вдалині щось світиться.  — Он там чиясь оселя! — вигукнув хлопець. Він зліз із дерева, взяв старшого і середульшого за руки й повів темною дорогою.  Невдовзі хлопці побачили хатину, а в ній біля вогнища — бабусю.  — Бабусю, ми заблукали. Чи не пустите нас переночувати?— запитав найменший брат.  Бабуся злякано стрепенулася.  — Що ви! Тут живе чудовисько ні. Воно скоро повернеться, швидше тікайте!  Брати, почувши ці слова, зблідли й затремтіли. Та куди вони могли податися серед ночі?  — Бабусю, не виганяйте нас! Бо куди ж ми підемо в таку темінь?— ще раз попросив найменший брат.  — Не можна вам тут лишатися! Чудовисько вас поїсть! — тільки і встигла сказати бабуся, бо в цю мить знадвору долинув тупіт.  — Ой лишенько! Що мені з вами робити? Мерщій сюди!  Стара заховала дітей під підлогою, а ляду прикрила циновкою. За хвилину в хижку зайшло чудовисько.  — Людським духом пахне!— сказало воно, потягши носом повітря.  —	Бабо, що за люди в нашій хаті? —	 І чудовисько занишпорило по кутках. Розгублена бабуся відповіла:  — Оце недавно приходили троє хлопців проситися на ніч, але злякались тебе і повтікали. Мабуть, це їхній дух тут лишився.  Чудовисько аж підскочило — так зраділо.  — Куди вони побігли? Я їх швидко спіймаю і з’їм!  Чудовисько взулось у сандалії-скороходи й вибігло з хати.  Воно мчало стрілою, але хлопців ніде не знаходило.  «Невже я випередило їх? Почекаю, може, незабаром підійдуть»,— вирішило чудовисько й сіло на узбіччі. Від швидкого бігу воно, певно, втомилося, бо відразу заснуло.  Тим часом бабуся випустила хлопців із сховку й сказала:  — Чудовисько взулося у сандалії-скороходи і, мабуть, зараз далеко звідси, тож тікайте куди очі дивляться.  Брати подякували бабусі, вискочили з хати й побігли навмання темною дорогою.  Раптом чують — щось гуркотить, наче грім.  Хлопці зупинилися.  Потім оговтались і підійшли до того місця, звідки чувся дивний звук. Дивляться — розкинувши лапи, на узбіччі спить чудовисько оні.  — Я боюся!.. Я боюся!..— заплакали старший і середульший брати.  — Та цитьте, не плачте! Бо чудовисько прокинеться. Треба тихенько пройти повз нього,— порадив найменший брат і глянув на чудовисько. Воно міцно спало й не збиралося вставати.  Найменший брат помітив, що чудовисько взуте в сандалії-скороходи.  «Ці сандалії стануть нам у пригоді. Треба їх узяти і втекти»,— подумав менший брат і почав стягати сандалії з чудовиська.  Стягнув одну — чудовисько дригнуло лапою, повернулося на другий бік, пробелькотіло: «Ага, ага, йдуть миші на нічну роботу, ба-ба-ба…»— і знову захропло.  Хлопець узявся до другої сандалії. І цього разу чудовисько перевернулося на другий бік і промимрило: «Ага, ага, вже миші повертаються додому, ба-ба-ба…»  Менший брат схопив обидві сандалії і підійшов до братів, які все ще тремтіли від страху.  — Брате, взувай сандалії!— звелів він старшому, а тоді підсадив середульшого йому на спину, сам виліз на самий верх і звелів: — Сандалії-скороходи, несіть!  І сталося диво — троє хлопців полетіли, мов куля.  Від шуму, який здійнявся, чудовисько пробудилося.  — Ой, мої сандалії вкрали!— закричало воно й кинулось наздоганяти втікачів. Та хіба могло воно змагатися із сандаліями-скороходами? Довелось йому махнути на все лапою і вернутися в хатину.  Бабуся, стурбована долею братів, запитала:  — Ну що, впіймав дітей?  — Та де там! Коли я спав, вони поцупили мої сандалії-скороходи,— скрушно відповіло чудовисько.  Бабусі відлягло від серця.  Три брати пролетіли на сандаліях-скороходах над лісом і повернулися додому.  Тим часом їхня мати карталася думкою: «Як там мої дітоньки? Що я наробила? Піду й приведу їх назад…»  Як же вона зраділа, коли її сини вернулися живі та здорові! Вона аж заплакала.  Кажуть, після того сини дружно працювали й були матері надійною опорою.  