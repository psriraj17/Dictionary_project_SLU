12-та година
Христенко Ольга



 
І пишу я сьогодні, мов старий паламар,
З серця мого безодні виплива на папір гіркота.
Перемішана з болем, гірко плаче з пера,
Непідвладна, як море, ця чорнильна сльоза…


У цій книзі – думки, написані в особливі хвилини, коли говорить серце… 
Той внутрішній голос, який каже правду, але до якого ти не завжди прислухаєшся. І лише поступово, переконуючись в істинності та помочі цього голосу, слухаєш своє серце…
Зараз воно говорить до тебе, любий читачу.


ПРО «КОСМІЧНИЙ» ПРИВІД ВИДАТИ ЦЮ КНИГУ
(ЗАМІСТЬ ВСТУПУ) 

Теплого квітневого ранку почула по радіо цікаву передачу про космічне життя нашої планети. Серед іншого, повідомлялося, що, згідно з новітніми дослідженнями астрономів, 13 квітня 2029 року може відбутися зіткнення Землі з величезним астероїдом «Апофіз» і це матиме глобально-руйнівні  наслідки…
Одні вчені пропонують випередити астероїд і ядерною зброєю знищити його самого, перш ніж він «збереться» летіти повз (на) нашу планету. Інші вважають доцільним задовго до очікуваної події (найкраще у 2013 році) спрямувати в небесний простір космічні ракети, які б змінили траєкторію «Апофіза» приблизно на 800 метрів. Це, на думку вчених, врятує землян…
Я не астроном, але маю свій погляд на дану проблему. Моя  «12 година» є суб’єктивною відповіддю, зокрема, на це тривожно-космічне питання.









Усі нещастя світу стаються 
тому, що люди забули 
ІСТИНУ СВЯТОГО ПИСЬМА.
Немає такої вершини в цій книзі,
 яка одного разу вже не явилась би світові.

«Щоденник любові», Святий отець Піо

Переконана, якщо світ і справді стоїть сьогодні на межі знищення земної цивілізації, то це лише через переповнення більшості людських душ злом, негативом  (що виражається у відповідних думках, словах та  вчинках).
Саме духовна катастрофа як на рівні окремої людини, так і світу вцілому, призводить до руйнування і знищення фізичного.
Ми, жителі ІІІ тисячоліття, прагнемо бути успішними, освіченими, культурними. І це дуже добре. Але це ще не все. Річ у тім, що рівень нашої досконалості та людської вартості безпосередньо пов'язаний зі станом нашої душі, яка є частинкою самого Бога.
Та, на превеликий жаль, люди лихими вчинками шкодять, у першу чергу, собі, своїй душі (!), а також своїм ближнім. І мало хто пам’ятає, що саме наш зв'язок із Творцем – що виражається у нашій вірі, у нашій поведінці – виступає запорукою гідного щасливого життя. Це також своєрідний ключ нашої безпеки – як індивідуальної, так і глобальної.
Тож вихід у нас один – навернутися до Бога та просто жити за Його заповідями (найголовніші з яких – дві заповіді Любові). Зауважу, це не «пережитки» чи «застарілі для сучасності уявлення». Це реалії.
 У даній книзі, серед іншого, пропонується розпочати безстрокову духовну акцію «12 година», яка передбачає спільну одночасну молитву «Отче наш» усіма людьми доброї волі ЩОДНЯ ополудні (кожен на своєму місці – вдома, на роботі, в дорозі…), з метою формування ДУХОВНОГО ЗАХИСТУ кожного учасника акції, наших родин, українського народу та всіх потребуючих у світі. Детальніше про цю ініціативу читайте на сторінках видання.
 









ЖМЕНЬКА 
ЗАМАЛЬОВОК 

 
На перетині вулиці Острозького
 
Страждання кожної людини 
є стражданням самого Ісуса

Жан Корбон 
 
…Вона зазвичай стояла на перетині бульвару Шевченка та вулиці Острозького, а мене тією дорогою кликала улюблена затишна Церква Успення Пресвятої Богородиці. Вона завжди була в чорному, а я не люблю цей колір і ношу світле, пастельне вбрання…
Але вона просила милостиню якось особливо і я не могла пройти байдуже. Власне, вона й не просила. Просто стояла, ледь згорбившись і притулившись до облупленої стіни, що примикала до блискучого фасаду якогось чергово-нового банку. Була навіть трохи струнка, не дивлячись на яскраву сивину, котра випиналася з-під хустки природніми (хм, як у мене. – тут мав би бути смайлик) хвилекучерями. І та стрункість вбачалася не лише в її зовнішності, а йшла зсередини. Голова її завжди була опущена (вона не видивлялась потенційних добродіїв), але це не заважало жіночій постаті прямо «дивитися» на навколишній сірезно-байдужий світ…
Вона підводила голову лише тоді, коли в її зморщених пригоршнях опинялися якісь монети чи купюри. Вона пильно, з глибини своїх потаємних помислів, дивилася у мої вічі і, здається, хотіла влізти, добратися до моєї совісті, щоб наступного разу я також побачила її, повірила їй, зупинилася біля неї, просто щоб я довела їй, що Бог любить її…
 
 
Золотиста трояндочка

Ми надаємо великої уваги 
матеріальним речам і недооцінюємо духовні,
 які насправді є незрівнянно потрібнішими

Купувати одяг чи взуття на базарі не люблю. А свої замшеві мешти придбала в одному з магазинів нашого затишного містечка. Вони були акуратної заокругленої форми і виглядали не так, як усі інші (з гострющими «носами»), а збоку на пасках красувалися великі золотисті трояндочки. В цьому й уся оригінальність. Якісь такі діловито-романтичні вийшли в мене мешти.
…Того року передвеликодні дні були погожі. Ми разом з мамою і сестричкою приготували святковий кошик, де зручно повмощувалися паска, золотисті від цибулиння крашанки, шинка-сир-ковбаска та інші традиційні дари, обрамлені ззовні синьооким барвінком. Поспішаємо до Церкви отців Василіян на освячення пасок, яке відбувається нарередодні Воскресіння – в суботу.
Люди з різних куточків міста тягнуться до Храму. В руках несуть кошики, акуратно вкриті біло-вишитими серветками-рушничками. Та й самі міщани особливо гарно вбрані – як на Великдень. На подвір'ї Церкви відчувається дух свята, повітря насичене пахощами, які вилітають з верениці пасхальних кошиків, а коли священик перший раз співає «Христос воскрес із мертвих…», душу переповнюють радість і щем…
Поважно ступаючи, молодий, із чорненькою борідкою, духівник (віднедавна він став настоятелем Храму), кропить малі, середні і вже зовсім велетенські кошики, наповнені пасхальними стравами. «Нам ще сюди, сюди, будь-ласка», – чути в живому ланцюзі вірян. Усі хочуть якнайряснішого окроплення свяченою водою. Зрештою, удосталь зрошеними стали не лише паски, а й наші радісні лиця. Задуваємо свічечку у формі яйця, накриваємо освячений кошик… молимось тут же, на подвір'ї Церкви, хрестимось і рушаємо додому.
Нас, красивих і натхненних, минають проїжджі автівки, знайомі вмикають сирени. Уже недалеко до хати й раптом… мої очі ковзнули по мештах. Ні, не може бути, на правому немає квітки! Я загубила свою золотисту трояндочку…
Сестра не захотіла повертатися і з кошиком побігла додому. А мама, побачивши моє по-дитячому глибоке розчарування, погодилася разом іти на пошуки квітки. «Її неможливо не побачити, вона золотиста, тому одразу кидається в вічі»,  – туркотіла я. Ми наче «котилися» до центру. «Немає… немає… це… ні, це позлітка, обгортка від цукерки»… Одним словом, її немає. Незчулись, як дійшли до самої Церкви, оглянули на подвір'ї прим'яту від кошиків травичку. Немає. «Шкода, але нічого страшного, – сказала я, – і, по-суті, це зовсім не проблема». Змирившись, ми полегшено зітхнули. Тут, на подвір’ї Церкви, відчувався такий щемний спокій…
«Давайте зайдемо до Храму», – запропонувала. Звичайно. У Церкві було кілька людей, а так – тиша… Ми почали молитися. З ікони дивився Ісус. Він тут живе. Роздає своє Пресвяте Тіло і Кров нам, людям, щоб таким чином опинитися в наших чистих серцях. І щоб благословити нас, усе наше життя. Я залишалась навколішки ще довго після молитви. Тобто молилася без слів, щоразу більше відчуваючи Його присутність, Його радість від того, що ми ЗАЙШЛИ до Нього.
Уже вечоріло, як ми вийшли з Церкви. Завтра неділя, Великдень. Ми обов’язково підемо на Службу Божу. Зайдемо в Храм… І тут мене осяяло: ми йшли по квітку від мешта, вертаючись усю дорогу, пройшовши її ще раз. Ми хотіли знайти золотисту трояндочку й робили це, не шкодуючи ні часу, ні сил. А до Храму, тоді, в суботу, одразу після освячення пасок, не зайшли, мовляв, підемо завтра. Ми були на подвір’ї, перед порогом Церкви і не зайшли до Бога. Як ми могли… Якось так, не надали цьому такого надвеликого значення… А заради квітки, яка була звичайною прикрасою взуття – неживою і невідчуваючою болю, байдужості чи ще якогось мого ставлення – я ішла так далеко…
Я хотіла її знайти. І золотиста трояндочка цього варта, бо завдяки їй я навчилася бути відповідальною та уважною до Того, хто є найвищим, найсвятішим, справжньою Любов’ю і Добром – до Бога, який живе у Храмі, а ще… в наших серцях.

 
Палата №4

Часто (а, може, як правило,) людина 
хворіє, щоб навернутися до Бога…   

Його направили в лікарню. Точніше в онкодиспансер. Він не раз чув, читав про «ту», як називали в народі, хворобу. Але не міг усвідомити, що сьогодні це його діагноз.
Місце, де існували-нібитолікувались-снували такі ж, як він, хворі, було  настільки велелюдним, що аж кишіло… 
Сяк-так обжившись у палаті №4, прилігши на холодну постіль, утупивши погляд вологих очей у синюшну стелю, він думав…
У пам’яті спливали найяскравіші прогріхи, за які він ось так несподівано покараний. Не поважав батьків, грубив дружині, дітям, пив, гуляв, був жорстоким, скупим, байдужим, егоїстом, не любив нікого, а швидше ненавидів, думав лише про якісь скороминучі втіхи, але вони власне минули й зараз не залишилось нічого доброго, на що міг би обіпертись у цю страшну хвилю, котра невблаганно обпікала його напружений мозок.
Разом із тим, формально він був християнином і навіть на окремі великі свята ходив до Церкви. А до Сповіді та Святого Причастя останній раз приступав ще тоді, коли брав шлюб, якихось два десятки років тому. Втім, досі наче все було гаразд, а що тепер чекає його – одного з нещасних в’язнів цієї «госпіталі» з напівтемними коридорами, моторошними каталками й потаємним закуліссям життєвої межі.
…Уранці жвавий, як в’юн, у прозозорих скельцях на переніссі, з хитренько-гострим підборіддям лікар (чи то, по-молодості, лікарець) лепетав йому про лікування «хімією», яке «повинно помогти». Але то «повинно» мало (як і палиця) два кінці. Й він усвідомлював їх, особливо той другий – у буквальному значенні «кінець»…
Але думати про перехід у вічність він поки не міг. Він хотів жити! Тут, на Землі. Де все знайоме, рідне: і травичка на батьківському подвір’ї, і сім’я, яку сам необачно розрушував, і будинки в містечку, де прожив ось якраз півстоліття. То що ж йому робити? Як рятуватись, коли традиційна медицина безсила перед таким страшним діагнозом-вироком? Правда, кажуть, є закордонна «хімія», яка, на відміну від нашої, вітчизняної, нищить не всі клітини підряд, а розрізняє їх і вибирає для знищення лише хворі. Завдяки цьому вона ніби-то реально допомагає, хоча й не в усіх випадках. Та, основне, ці диво-ліки коштують «в умовних одиницях з кількома нулями». І їх йому нізвідки взяти…
У палаті він був не один. Справа лежав інтелігентний дідусь з привітною напівдитячою усмішкою, в окулярах, за якими ховався сум його чистих очей. Нижче розмістився ще один чолов’яга з блискучо-сивими вусами, які робили його трішки схожим на пишного моржа. І замикав палатний квартет середніх років дядечко, худющий, з обпеченими щокою, вухом, губами… Усі сусіди намагалися розмовляти про політику, погоду, ціни, жінок, дітей, роботу, немовби хотіли забути, чому вони тут. А згодом таки поверталися до теми здоров’я, обговорюючи деталі своїх та чужих операцій, а потім уточнюючи, хто з їхніх знайомих-онкохворих скільки прожив. Одним словом, важкі думи про майбутнє життя, особливо про його термін, неустанно гризли кожного.
…Він заплющив очі й прикинувся, наче спить. Сусіди теж ще трохи поперекидались співчутливо-ввічливими фразами і затихли-задрімали-захропли.
Тепер він може спокійно думати. В час тривоги згадав про Бога. «Хтозна, як зі мною буде, тому я хочу просити прощення». Він знав, що Христос, умираючи на хреснім древі, простив гріхи усім. «І мені простить», – заспокоював себе. 
Якось автоматично, спонтанно, з нетрів підсвідомості в його мозок увірвалася молитва. «Отче наш, що єси на небесах…», «Отче наш, що єси на небесах…», «Отче наш, що єси на небесах…»… Він наче розчинився у цій молитві, повторюючи її вже якийсь черговий десяток. Вранці, прокинувшись, знову відчув потребу молитися, яка ставала ще неусвідомленим, але таким великим бажанням його зболеної душі. Хм, а, може, не лише душі, а й так зненацька захворілого тіла?..
Попри весь мізерний, можливий за таких обставин оптимізм, він готувався до найгіршого. По-краплинах вишукував у собі мужність подивитися в очі правді свого життя й так хотілося вже! негайно! стерти з пам’яті все, що муляло-тяжіло-боліло-соромило!!! Те розкаяння приходило щоразу то з глибших сховків його душі. З кожною молитвою, з кожним днем виливалися все гарячіші сльози жалю, які стікали по грудній клітці – тільки зсередини, в ділянці самого серця. І лише вночі, коли співбрати по палаті переконливо спали-хропіли-посапували, він дозволяв цим сльозам перейти за межі його прозорих склер.
У четвер спозаранку падав дощ. Він дивився, як небесні сльози котилися по давно немитій шибці їхньої четвертої палати й відчував дивне умиротворення. Сьогодні його виписують. Він не знав, що з ним достеменно, не відав, скільки ще протягне (це відомо тільки Богу одному). Точно знав лише одне – своє непідкупне бажання щоденно молитися вервицю, яка єдина тут, у лікарні, приносила солодкий мир у його душу. А ще відчував потребу якнайшвидше повністю скинути тягар своїх гріхів у Тайні Сповіді та Святого Причастя. Тоді, що б там не трапилось, він буде спокійний, бо його серце, його життя в руках милосердного справедливого Бога.
…Минали місяці, роки. Він жив, а, може, й досі живе. Найважливіше, що він знайшов шлях до гармонії зі своїм внутрішнім світом і зі своїм Небесним Батьком.

 
Про благословення їжі

Ти є тим, що ти їсиш

(За словами мислителя)

«Тільки свиня їсть, не перехрестившись»… Так повчали колись старі люди в тихому українському селі, де, на відміну від «просунутих», часто зросійщених атеїзованих міст, ще жарів вогонь віри, святості, духовності. Я народилася в одному з таких сіл за кілька років до Чорнобиля і ще застала «совітів», за яких ніхто не ставив знамення Боже – хрест – ні сідаючи до трапези, ні в автобус, ні ніде. У тій країні «Бога не було». Острів якийсь – совітоутопічний… Але, на щастя, в нас був свій острівець, куди ми ховали все святе, найсокровенніше. Це наша прадідівська хата й наша родина.
Обплутуючи липкими сітями атеїзму всю «країну совітів», ворог Бога хотів не просто проникнути в трудові колективи, революційні натовпи, школи-садки-робфаки – він хотів удертися в Душу Людини. В сім’ю. В українську християнську родину. В тому числі, й у нашу берегиню-хату. Та нас берегла прабабусина молитва, добра пам'ять нашого прадіда й велика Божа опіка.
У школі нам чіпали на груди зірку з обличчям кучерявого окатого зовсім незнайомого чужоземного хлопця, в’язали на шию червоний галстук. А вдома – мама навчала нас благословляти їжу, після трапези дякувати Господу. «Боже, дякую Тобі за дари Твої небесні», – так, хрестячись, промовляли.
І як же було мені дивно та, признаюсь, смішно, коли нас, школярів, вчили прокрикувати: «Когда я ем, я глух и нем», а потім вдячно: «Спасибо нашим поварам за то, что вкусно варят нам». Складалося враження, начебто українською мовою неможливо підібрати  риму до слів «кухар», «їжа», «дякуємо», «глухий-німий»… Так і росли ми в двох паралельних вимірах – удома, в християнській сім’ї, і поза домом, у школі, де не існувало культу материнської мови, віри в Бога – саме того рідного, задушевного, без чого дитячому серцю було самотньо й холодно.
Улітку 1991 року відбувся великий геополітичний переворот – Україна стала вільною. Ми були ще молодшими школяриками й не усвідомлювали цінності тієї події і лише, подорослівшавши, змогли відчути радість від свободи рідної землі. Радість від того, що ми не раби, а вільні повноцінні люди. Рабами ж можемо бути тільки для Бога – в порівнянні з Його Вселюбов’ю, Його добротою, справедливістю, саможертовністю, милосердям.
…У фільмі «Секрет води» є прекрасний приклад про силу Божого освячення. Як одного монаха посадили у в’язницю, де йому не давали їсти-пити, а лише кухоль гнилої води на день. Думали, що він помре від виснаження. Але старець вижив. Виявляється, він брав кухоль тієї гнилої води й промовляв над нею «Отче наш». Під дією Господньої молитви вода змінювала свою структуру й ставала не просто придатною для споживання, а цілющою… Цей випадок вкотре засвідчує доцільністть благословення їжі, яку ми споживаємо, й загалом доказує одвічну мудрість: «Без Бога – ні до порога».
Та, на жаль, зараз, коли Україна формально вийшла з кордонів атеїстичної імперії, ми забуваємо своє духовне походження. Недооцінюємо традиції української християнської родини, яка відзначалася працьовитістю, моральністю, добропорядністю і завжди дякувала Творцеві за день прожитий та хліб насущний. А саме в такий спосіб вона «стягала» на себе Боже благословення та допомогу в усіх справах. Чи робимо сьогодні так ми, жителі третього тисячоліття? Мабуть, ні, бо… соромимось чи не знаємо. А коли хто знає і старається так чинити, його (який прикрий парадокс!) висміюють… Ось лише один промовистий випадок. Жінка- держслужбовець з провінційного містечка, батьки якої були корінними галицькими селянами, поїхала у відрядження до столиці. Там, серед іншого, мала зустріч із заступником міністра профільного міністерства (до речі, теж жінкою). Повернувшись із Києва, наша «героїня» ділилася враженнями про високопоставлену колегу. «Ой, уявляєте, вона замміністра, а така проста… І знаєте, вона спочатку перехрестилася, а потім сіла пити чай… Сміх та й годі!!!»… 
Згідна, спершу треба оговтатись від цієї життєвої картинки, а потім коментувати… Скажу одне: мізерності та убогості таких сучасних яничар просто немає меж… Але нам слід брати добрий приклад і бути сміливими достойними благородними людьми – такими, як згадана заступник міністра…
Пам’ятаймо, що насправді соромно чинити лише щось погане… Тож не бійтесь. Запаліть свою маленьку свічечку доброти й вдячності Богові. Навіть у темряві цілого світу вона світитиме вам. Згодом поруч така свічечка загориться в серці ваших дітей, батьків, сусідів, друзів, колег… І так разом ми врятуємось від тьми зла та байдужості.
 
Місто Богородичне

Отож Господь Бог сказав до змія:
«…Я покладу ворожнечу між тобою і жінкою
 і між твоїм потомством та її потомством. 
Воно розчавить тобі голову, а ти будеш 
намагатися ввіп’ястися йому в п’яту»

(Буття,3, 14-15)
 
Моїй племінниці Насті 13 років. А я пам'ятаю, як вона ще семирічною приїжджала до нас у гості з сусіднього райцентру – Чорткова. Одного разу мала запитала: «А яке твоє місто?». «Бучач», – сказала у відповідь. «А що таке Бучач?», – не вгавала вона. «Бучач від старослов'янського  слова «буча», що означає «глибина». Ти ж їхала до нас і могла зауважити, що місто розташоване внизу, ніби у великій ямі», – переповіла я Настусі просту версію походження назви свого 771-річного райцентру. Малій неважко було зрозуміти й вона, здається, заспокоїлася. «А моє місто, що є моє місто?», – враз підстрибнула Настя, заглядаючи мені в обличчя.
Признаюсь, раніше я не задумувалася про походження назви Чорткова. А тут дитина зі своїм прямим запитанням… Кривити душею не хотіла. «Твоє місто… В нього негарна назва, вона не має доброго змісту… Але ми… Ми змінимо ім'я твого міста на дуже-дуже хороше! Хочеш?», – спонтанно і швидко-швидко пролепетала я.
Настя була на межі сліз. Довго та ображено кліпала оксамитовими війками, що обрамлювали її розумно-красиві оченята. Ну чому така несправедливість? Чому її рідне місто, по якому вона любить гуляти, яким вона завжди пишалася, і раптом… має таке незрозуміло-погане ім’я. Я заспокоювала свою племінницю: «Давай назвемо твоє місто  Ангелівкою – на честь ангела – і він буде вас завжди охороняти. Ти ж молишся до свого ангела-хоронителя. Пам’ятаєш, який він на образочках або листівках – красивий, у білосніжному вбранні, з ніжними крилами…».
Настя поїхала додому, а я вирішила пошукати матеріали про походження Чорткова. В Інтернеті, книгах версії дослідників різні: про графа, який мав однокореневе прізвище, про притаманну для тієї місцевості рослинність – очерет, що внаслідок лінгвістичних метаморфоз став чертом, та інші.
Що ж, пояснювати можна багато, але назва міста саме така – очевидно-негативна, її зміст неможливо пояснити дитині, щоб… не налякати. Спонтанна думка про зміну «імені» цього «поліса», яку я випалила Насті, може, й залишилася б на рівні ідеї. Але…
…Десь через чотири роки після нашої з Настею бесіди мені приснився сон. Начебто ми з мамою приїхали до Чорткова в гості. Вийшли з будинку, в якому живе тітка, а на вулиці багато-багато людей. Стоять пліч-о-пліч на тротуарі вздовж дороги. Підходимо ближче, а там уся проїжджа частина затоплена, автівки у воді, у великих калюжах. Рух паралізований. Ми пробираємося крізь натовп до краю тротуару й раптом бачимо, що посередині дороги у воді лежить фігура Божої Матері – велика, приблизно двохметрового зросту, але… без голови.
Ідемо далі. Й знову, проте вже ближче до тротуару, бачимо другу фігуру Пресвятої Богородиці – меншу, зате цілу, неушкоджену. Я кажу мамі, що фігурку треба обов’язково витягнути. Навколо було повно людей, їм теж видно статую Пречистої Діви Марії, але вони нічого не роблять. Ми якусь мить подумали й самі витягнули з калюжі цю другу фігурку. Оточуючі лише мовчки дивилися.
…Прокинувшись уранці, я взялася аналізувати цей небуденний сон. Мимоволі згадала розмову з маленькою племінницею і таки знайшла між цими речами зв’язок. Думаю, треба змінити назву міста «Чортків» (що буквально символізує зло, ворога Бога та людей), наприклад, на «Богородичне» – в честь Божої Матері.
Ми ж не повинні удостоювати символ зла іменувати собою населений пункт. Натомість потрібно передати місто з-під негативної номінальної влади під опіку Пресвятої Богородиці, яка з давніх-давен була Покровителькою українського народу. Згадаймо хоча б про те, на якому високому рівні вшановували Божу Матір козаки. Так, на Січі найголовнішою була хоругва з зображенням Пресвятої Богородиці, котра захищала наших предків своїм могутнім Покровом. До речі, в зв’язку з цим, ми зовсім невипадково відзначаємо День українського козацтва та День Української Повстанської Армії саме 14 жовтня – на Свято Покрови Пресвятої Богородиці.
…Про роль Божої Матері в долі людства ще за її земного життя й опісля можна писати багато великих книг. Разом із тим, не менш вартісним пошануванням Пречистої Діви Марії стане перейменування міста Чорткова на Її честь. Це буде знаком вдячності за молитовну й чудотворну опіку Пресвятої Богородиці над нами, а ще – великою благодаттю для міста, яке разом зі священною назвою отримає відповідний духовний зміст – освячення та безпосередній Покров Небесної Заступниці.  
Діти з блакитними рушниками

Зробити аборт –
означає насмілитись 
викинути на смітник
 найцінніший Божий дарунок – 
Життя Дитини-Людини

«Двадцять років уже працюю, а такого в своїй практиці ще не мала», – розвела худими руками жінка, вбрана  в сліпучо-білий лікарський халат. Вона  явно нервувала, по її бронзуватому, блискучому від кремів обличчі котилися непідробні потові горошини. «Я нічого не можу зробити, розумієте!», – повторювала вона, неначе виправдовуючись перед пацієнткою, котра майже півгодини безрезультатно пролежала на операційному столі…
«Приходьте через тиждень», – накінець витиснула з себе досвідчена гінеколог. На неї чекали наступні жінки, які вирішили не народжувати зачате дитя, й вона сподівалася, що подібних «трафунків» більше не буде.
Почувши такий непередбачений вердикт, молоденька, тонесенька, немов стебелинка, пацієнтка зашарілася-захвилювалася… Але це було не таке тривожне відчуття, як тоді, перед операцією. Навпаки, їй стало легко. В глибині душі майбутня мама зраділа, бо насправді хотіла тієї дитини, а сюди її заставив прийти «котик» – крутий бойфренд на блискучо-чорному «мерсі», який страждав хронічним солодкувато-нудним вербальним поносом. Десь через рік після початку казкового роману дізналася, що він одружений, має підлітка-сина… Втім, зараз це неважливо. Хай навіть залишить її (це він «благородно» пообіцяв, якщо майбутня мама не зробить аборт), вона все одно народить свою кровиночку й вже не буде самотня. А вона завжди дуже боялася самотності…
…Минуло двадцять років. Мілена (а саме так мило називалася колишня «невдала» пацієнтка) потягнулася рукою до будильника-мобілки, щоб якнайшвидше вимкнути й ще хоч трішки подрімати. Мимоволі торкнулася поглядом свого коханого мужа, який міцно спав. Це її однокурсник, з яким вони створили сім’ю, коли старшій Мілениній донечці було вже п’ять рочків. «Спить, ну, звісно, його ж навіть металікою, не те, що класикою, не розбудиш», – з усмішкою подумала жінка. Але, виявилось, Лара Фабіан проникла в сон молодшої доні – чотирнадцятирічної Евеліни – яка тут же причалапала до батьківської спальні й примостилася біля Мілени. «Мамо, мені таке-е-е снилося», – пролепетала напівсонна юнка. «Добре, розповідай, тільки тихіше, хай тато ще поспить», – сказала Мілена.
«Я споглядала цей сон, ніби кінострічку, стояла збоку й дивилася, – розпочала свою розповідь Евеліна. – Бачу сидять близько двадцяти немовлят і мені дано зрозуміти, що це дітки в утробі своїх матерів. Їх видно, мов на УЗД, але різниця в тім, що вони виглядають, як повноцінні новонароджені малята. Вони голі, лише голови та плечі вкриті великими рушниками, наче після купання. Цікаво, що в усіх діток були рожеві рушники, а в нашої Квітослави (старшої Мілениної дочки, яка дивом уникнула аборту. – О. Х.) та ще одного хлопчика – блакитні…», – Евеліна перевела подих й уважно подивилася на матір, котра буквально хапала кожне її слово. «Продовжуй», – прошепотіла Мілена.
«Раптом над головою кожної дитини з’явився напис. Над усіма малятами, які були вкриті рожевими рушниками, великими чорними літерами писало: «НАРОДИТЬСЯ», а над Квітославою і тим хлопчиком –  «НЕ НАРОДИТЬСЯ»… Бачу, що малюки поводяться, наче дорослі: читають свої написи, розуміють їх, перемовляються. Дітки з рожевими рушниками виглядають впевненими та радісними, бо знають, що їх бажають-чекають батьки, до того ж вони повненькі, чистенькі й доглянуті. А наша Квітка і хлопчик – вкриті блакитними рушниками – худі, неспокійні, з не по-дитячому серйозними лицями, стривожені… Далі треба було бачити! Як тільки Квітослава прочитала свій напис, заметушилася, заметалася, немов загнане в клітку звірятко, й голосно вигукнула: «Я не народжуся? Мене хочуть вбити! Як рятуватись? Треба щось робити. Я дуже хочу жити-и-и!!!».
Квітка подивилася на хлопчика, який разом із нею був приречений померти, не народившись. Але він нічого їй не казав. Був дуже тихий і лише сумно-сумно з глибини своїх надкрасиво-шоколадних оченят дивився у невідомість… Він усе розумів. Знав, що батьки вирішили вбити його (правда, вони це називають «м’якше» – абортом). Думають, що його, справжнього, ще нема, тільки якісь з’єднані клітини, а він є!!! Живий і повноцінний. Цілий уже своєю свідомістю, своєю душею! Лише трохи часу й він би виріс! Але зараз це всього-на-всього його самотні думки. Від того жалю, від тієї розпуки, що мама й тато, котрих він так любить, хочуть його вбити, він замкнувся і не може вимовити ні слова. Й тільки сльози, гірко-солоно-криваві сльози хлинуть по його чутливому чистому серденьку…
Зрозумівши, що її «маленький друг по-великому нещастю» пасивно страждає, Квітослава вирішила сама боротися за своє та його життя. Вона кинулася до діток, укритих рожевими рушниками: «Допоможіть нам урятуватися».
…Мілена заплющила очі, а її молодша донька продовжувала: «Й ось дитина, котра сиділа найближче біля Квітослави, обернулася до всіх малюків і голосно промовила: «Обидві операції через кілька днів. Тож мусимо вже починати молитися до Бога, щоб Він відвернув ці аборти». Голос Евеліни схвильовано затремтів: «Потім усі дітки молитовно склали руки, заплющили оченята й так щиро просили Бога за нашу Квітку і того хлопчика, що я сама голосно розплакалася…».
Мілена міцно пригорнула доньку до грудей. «Це справді було диво, – сказала вона. – Я лежала на операційному столі двадцять хвилин, але лікарка нічого не могла зробити. Ще тоді я знала, що це Бог урятував Квітославу»…
Разом із тим, Мілена відкрила для себе велику таємницю. Виявляється, дитина в утробі матері вже з моменту зачаття є повноцінною та свідомою. Вона все розуміє, відчуває бажання і наміри батьків, у тому числі, й лихі. А як дитя тремтить, коли дізнається, що рідні люди разом із дядьком чи тіткою в білому халаті готують йому смерть… 
Ще жінка збагнула, що дітки, котрих виношують матері, якось телепатично спілкуються між собою. Це їхній своєрідний світ.
А які вони єдині! Як уболівають один за одного! Це ж завдяки спільній щирій молитві малюків Бог урятував її Квітославу й, мабуть, того смиренного хлопчика.
До речі, зараз Квітка навчається в медичному університеті, хоче стати… гінекологом. Але абортів робити однозначно не буде. Її місія – відмовляти жінок від дітовбивства. Бо сльози і гріх за абортованих діток ніколи не падають на землю… Мілена схлипнула.
Тепер щодня вони разом із доньками та чоловіком читають молитву за порятунок ненароджених дітей від абортів.
 


 
АКЦІЯ «12 ГОДИНА»

Життя таїну важко розгадати
В океані штормових подій,
Коли гинуть люди у вогні вулкану,
Опиняючись на смертнім дні.
Коли трапляються ці лиха,
Розумію, що невипадково:
Там змінилася Твоя опіка
Й розірвалось любові коло.
Тоді щоразу гарячіш молюся,
Слізьми покути щемно плачу,
На ікони очі я дивлюся
І ховаюся у них від смерчу 

…Якщо молитва допомагає мені щодня і взагалі оберігає в житті, то своєю молитвою я можу охороняти інших людей. А ще краще об’єднатись усім у спільній молитві, яка одночасно лунатиме в серцях десятків, сотень, тисяч, мільйонів, мільярдів людей. Власне, в мене виникла ідея такої постійної духовної акції. Вона проста, легка й доступна кожному. Водночас її сила та дієвість будуть надзвичайними.
Отож… Усі ми, люди, є дітьми Бога. Одвічного Бога, який дав нам безсмертну душу й подарував життя на цій Землі. Але через гріх сьогодні наше життя сповнене всіляких проблем, небезпек і бід (починаючи від справ особистого характеру – як от здоров’я, матеріальне забезпечення, родинні стосунки, робота – і завершуючи загальнонаціональними та глобальними проблемами – духовна й фізична деградація народу через алкоголізм, наркоманію, паління, розпусту, безробіття, соціальне сирітство, злочинність, високий рівень захворюваності, смертності). У цьому сумному переліку й різні природні катаклізми (землетруси, цунамі, повені), а також перманентні локальні (й не дуже) війни, голод (особливо в малорозвинутих країнах), торгівля людьми, тероризм…
Зважаючи на це все, ми особливо потребуємо навернення та опіки нашого Творця.
Щоб бути захищеними й щасливими в цій земній мандрівці, нам необхідна охорона та благословення Бога, які ми повинні просити в щирій молитві. Коли молиться одне серце, небо радіє і Бог зсилає благодать на цю людину. Коли для молитви збирається двоє або троє, там сам Господь є посеред них. Які ж дари чекають на наш світ і кожного зокрема, коли молитимемось разом – громадою, нацією, усією людською спільнотою…
З метою об’єднання сили нашої молитви, задля захисту, опіки та благословення кожного особисто та людства загалом, започатковуємо безстрокову духовну акцію «12 година».
Суть акції в тому, щоб усі люди доброї волі одночасно – ополудні – подумки (а хто має змогу – пошепки чи вголос) молились Господню молитву:
«Отче наш, що єси на небесах,
нехай святиться ім’я Твоє, 
хай прийде Царство Твоє, 
нехай буде воля Твоя як на небі, так і на землі, 
хліб наш насущний дай нам сьогодні 
і прости нам провини наші, 
як і ми прощаємо винуватцям нашим, 
і не введи нас у спокусу, 
але визволи нас від лукавого. Амінь».

Цю молитву жертвуємо в тому наміренні, яке найбільш потрібне не лише кожному зокрема, а й усім людям (ми можемо про нього й не знати – Бог приймає молитву і спрямовує свою благодать куди слід). Коли багато-багато сердець молитовно стукатимуть до неба, до Бога, тоді ми зможемо отримати величезний захист і допомогу. Наприклад, відвернути аварію, стихію, відвести зброю в руках злочинця, охоронити своїх рідних та інших людей у різних куточках міста, країни, світу від нещасного випадку, хвороби, загибелі, врятувати когось від кроку до самогубства, допомогти жінці народити, захистити дитину від кривдника та ще чимало іншого.
Основне пам’ятати щодня про цю потребу спільної молитви о 12 годині. Навіть якщо ви на роботі, вдома, в дорозі – одна хвилинка «Отче наш» не обтяжить нікого, зате яку користь усім вона принесе. Й дуже радісно буде усвідомлювати, що разом з вами в цю мить моляться ще багато людей, відчувати силу такої спільної молитви.
Розумію, що учасниками акції можуть стати насамперед читачі цієї книги, тому прошу вас поділитися такою ідеєю з іншими людьми. Вірю, що нас буде дуже багато, адже ця акція не має меж і її доцільно поширювати не лише в Україні, а й у світі.

 
















ПЛЮС ВІРШІ

«КОЛИ ДУША СПІВАЄ 
ГОСПОДУ…»
 
МОЛИТВА СЕРЦЯ

Дай мені силу, скріпи мою волю,
Дай мені тільки надію одну.
Вірю я в Тебе, в Твою всемилість,
Вірю у Тебе, Твою доброту.
Вірю, надіюся і сподіваюся:
Поміч Твоя все мені допоможе,
Тільки не впасти в годину лиху
Дай мені, Боже.
Світло Твоє хай мене просвітить,
Мудрість Твоя в моїм серці зостанеться.
Буду молитися і сподіватися,
Вірячи в Тебе, о добрий мій Боже.
14 березня 1996 р.Б.,
Бучач
 

ДУМКИ

Думи мої, думи мої,
 лихо мені з вами…

Тарас Шевченко


Думки, думки, думки…
Чому вони снують, снують, мов окаянні?
Чому вони мені спокою не дають?
Ні. Не дадуть, від них ти не втечеш,
Як від своєї тіні, як від себе.
Вони й надалі будуть переслідувать тебе,
Бо це – їх право.
Вони – твоє сумління,
Що мусить бути чистим, чистим.
Інакше – загризуть.
Не тіло, ні, а душу.
Тоді й тіла не буде…
1996 р.Б., Бучач


 

МОЛИТВА ЗЕМЛІ

Земля. Земля земляна.
На ній живуть земляни.
А під землею магма, 
неначе пекла магія.

Земля. Земля вквітчалась
І сонце усміхнулось…
Земляни рано-вранці 
зі сну свого збудились.

Та враз земля потріскала,
  А з неї – димні випари,
Земляни не повірили,
Здалося, що приснилося…

Ту землю-земленьку вже затоптали
Бездушшям черствії земляни
І не витримує вона вже
Носить землян отих кайдани.

Вона розкриє вмить безодню
Й поглине всіх землян пітьма,
А земленька, свобідна вволю,
Під небом лишиться сама.

І, як колись, природа-мати знов оживе
І знов чекати їй доведеться 
на нове прийдешнє покоління.
«Ах, лиш не грішне, – молить до небес земля, – 
не грішне, а прозріле».
10 червня 1999 р.Б., Тернопіль
 

 

МИТЬ НА ЦІЙ ПЛАНЕТІ

Живу у круговерті плинів-летів,
Живу свою єдину мить на цій планеті,
Живу й не відаю нічого,
Як я живу в очах у Бога…
Живу і думаю щоразу,
Як треба зносити образи,
Як треба шанувать, любити
Свойого ближнього, щоб ЖИТИ.
Щоб дійсно жить –не животіти
І кожній миті дня радіти.
Живу і думаю весь час, 
Який же сенс життя у нас?
І висновки снуються різні, 
Єдина суть: щоб не запізно
Щоб не запізно ми збагнули,
Для чого живемо ми – люди…
А живемо, бо Бог послав на Землю
І жити мусимо як Його діти,
А хто вважає це даремним,
Нехай шукає свого світу.
А ми залишимось у своїм домі,
На Батьківщині всіх героїв – 
Героїв Духу, Волі, Розуму,
Що все зносили в ім’я Господа,
Тих, що були, як сіль землі,
І пам'ять вічна є для них.
…Живу і думаю собі,
Як стрімко кануть в лету дні
І як це добре, що до мене
Ще лине слово, пісня лине, 
що я живу і можу ще 
творить прекрасне і святе
на цій землі і для землі цієї,
для Всесвіту і для душі своєї.
5 листопада 2000 р.Б.,
Тернопіль
 
 КОЛИ ДУША СПІВАЄ ГОСПОДУ…

Співаю і думаю,
Яке ж то безмежне,
Яке ж то безмежне
Милосердя Твоє…

Що можемо завжди 
Прийти ми до Тебе
Просити прощення
За свої гріхи.

О Господи-Раю,
О Отче Небесний,
Тебе я благаю:
Прости повсякчасно,

Прости і помилуй,
Твоя я дитина,
Що вірить у ласку
Господа щиро.

Нехай я ніколи 
Такою не стану,
Щоби не простив
Мені, Отче, гріхи,

До тебе молюся,
Тебе я благаю:
Подай мені сили
Боротись і жить.

Тебе я благаю:
Зішли свою милість
В думках і словах,
Вчинках славить Тебе.



Я знову благаю
І прошу на щирість
Повірити серцю,
Що любить Тебе.

Не треба нічого,
Що зайвим назветься,
Не треба нічого,
Що є суєтне,

Лиш тільки би знати
Щоденно-щоденно,
Що в тебе є Батько,
А ти Його син.

…Щасливою є та дитина,
Що може довіритись Тату,
Щаслива і я, Людина,
Що Господа свого дитям є.
5 листопада 2000 р.Б.,
Тернопіль

 

СЕРЦЕМ ЧИСТИМ ПОДИВИСЯ В ОЧІ

… Пробачте за оцю велику філософію,
Шукайте й ви правдивий сенс життя
Та пам'ятайте істину глибокую,
Яка єднає землю й небеса.

Це є мета для усіх нас:
 Вершить священний долі глас
І серцем чистим подивитись в очі
 Усьому Всесвіту удень і вночі.

Бо тільки сенс в житті один,
Він видимий, як з вогню дим,
А ми, шукаючи його завжди,
Прохаєм долю: «трішки підожди»…

Та істина свята існує,
Яку лиш серце праведне відчує
І лиш воно єдине зможе 
Відкрить Людині Слово Боже.
13 листопада 2000 р.,
Тернопіль
 

 ПОДОРОЖ ДУШІ

Вечірні сутінки запали в місто,
А я пишу – душі моїй щось тісно
І вже не бачу сірого туману,
А лише зорі, що горять над нами.

І я лечу у далеч неозору
І відчуваю волі дивної крило,
Отак промчу в вечірнім хорі
Зірок, думок, краплиночок дощу…

Я запитаю у хмарини в небі,
Якого щастя у житті нам треба,
Щоби не гризла совість на землі
І щоб з очей не йшли рясні дощі.

…Я полечу вже навіть вище,
Де одинокий вітер тільки свище
І промайну крилом-зорею
До тих висот, що вище над землею.

І я побачу з тієї висоти
Земляну Землю, де живемо ми,
І я відчую сенс всього життя,
Який є в щасті вічного буття.

А далі полечу на грішну землю,
Де мушу жити це своє життя
І я примчу, у рідний край прилину
Із мудрістю нажитого добра.

І відтоді усе по-іншому постане:
Вечірнє місто, зорі, майбуття…
І лиш тоді душа моя не скаже,
Чому довкіль така є тіснота.



Вона ж бо знає понадземний простір,
Вона була на піку висоти,
Вона єдина мені допоможе 
Святую істину цього життя знайти.

...І я лечу у далеч неозору
І відчуваю дотик щастя справжнього,
Отак промчу в життєвім колі
Й залишу слід буття у нім свого…
19 листопада 2000 р.Б.,
Тернопіль
 
І НА ДУШІ ЯКОСЬ ОСІННЬО…

Сьогодні останній день осені
І на душі якось осінньо,
Тумани сиві за вікном,
А у душі зоря нетлінна.

Так хочеться, щоби однак
Усе-усе найкраще збулось,
Та ми не маємо ознак,
Що добре є, а що від злого…

І лиш душа твоя одна
Це може розпізнати,
Де істина горить свята,
А де лиш золота оправа.
30 листопада 2000 р.Б., 
Тернопіль

 
НЕ ЛЯКАЙСЯ ЦЬОГО ЖИТТЯ

Ніколи не лякайся цього життя,
Твоя душа – твоя твердиня в ньому
І все, що лише є, здолає і переживе
Твоя душа, твій дух,
Що істинний у силі.
І віра, справжня віра,
Яка в твоєму серці,
Все переможе, все знесе
Єдиним одвічним законом
Торжества Світла, Доброти,
Святої Правди і Любові!
О, тільки ти повір у це. Повір! 
6 грудня 2000 р.Б., 
Тернопіль







 
ДЛЯ ЛЮБОВІ МИ

Що це усе – матеріальні блага?
Це є нічого – просто марнота.
А щастя крапля в крапелині дива,
Яке дарує світу твоя свята душа.
…І день за днем летить
І так злітають листки календаря,
Який фіксує лише мить,
Твого туземного життя.
Хто ми в оцьому світі,
На цій планеті, що зовесь Земля?
Ми є ніхто, нікчемнії піщинки
 у владі вітру, моря одвічного
Вселенського буття.
А є ще інші зорі, є світила,
А є ще інші люди – з НЛО,
Не знаю, як усе це пояснити
Мені, землянці, на питання зов.
Питання: хто ми і для чого тут?
Ні, не для зла – для Творення Краси,
не для незгоди – для Любові ми,
щоб вирватися зі смертельних пут.
6 грудня 2000 р.Б., 
Тернопіль







 
СЕНС ЖИТТЯ

Пишу і думаю, що сенс життя
 У всьому, що з любові пророста.
У всепрекрасній матері,
У доброму дитяті,
У люблячім подружжі,
У вірності співбрата,
У весняному небі,
У всеквітінні літа,
В осінньому всезлоті.
В зимовім сніжнім лету.
У нас є все –
Нам треба тільки волі,
Своєї волі праведно прожить
Для власної своєї ж долі –
Щасливо жити і творить.
6 грудня 2000 р.Б.,
Тернопіль




 
Я ПОВИННА… 

Я повинна зробити усе,
Що від долі святої – моє
І я вірю, що в кожному дні
Є сходинка до щастя душі.
6 грудня 2000 р.Б.,
Тернопіль






 
ПОМОЛЮСЯ БОГУ

Помолюся Богу в нічку цю бездонну
І заплачу нишком, тихо від усіх
І немов у небі опинюся легко,
Втомлена від цього житія суєт.
Тільки у молитві, у святій розмові
Спрагла душа плаче і сміється знову,
Тільки у небеснім чистім ореолі
Відчуваю щастя і тепло Любові.
Я щаслива дуже, бо так хочу жити,
За законом свого Бога і Творця.
Я щаслива дуже й хочеться любити
Небо, що дарує ласку без кінця.
…Ласка благодатна до душі прилине
Й стане її осердям
І тоді нічого більше вже не треба,
Тільки чисту душу й Боже милосердя.
8	грудня 2000 р.Б.,
Тернопіль


 
ПОЕЗІЯ ЖИТТЯ

О Музо, о Поезіє! Ти моє життя,
Душа моя од світа і од Бога.
Ти моє дихання на вістрі каяття,
Моя стихія, до небес дорога.
Ти дар мій, щастя і єдина воля,
Ти моя форма у житті і смисл,
ти все, чим мене наділила доля,
моя фортеця, що зростає ввись
до наднебесних джерел весни,
щоби побачить там світіння
Любові, Правди і Краси –
Всіх святих начал,
Якими Всесвіт сотворивсь,
Які є каменем наріжним
для наших душ первинно чистих.
 Тож пам’ятаймо ми про те,
що джерело життя у нас одне –
Це Дух Творіння Віковічний,
Святий, Могутній і Величний,
Це Боже Слово, Боже Благо,
З якого і черпати треба
Снагу життєву, мудрість, силу – 
усе, що б зберегло й зростило
Тебе, Людино, на землі,
Щоб не блукала ти в імлі
 А як достойна Божа дитина
Жила Його Словом і в ньому творила.
13 грудня 2000 р.Б.,
Тернопіль

 
ДУШІ ВІЧНИЙ ТОНУС

Пишу, все думаючи так,
Як каже серця голос.
Пишу і бачу у рядках
Душі своєї вічний тонус.
17	грудня 2000 р.Б.,
Тернопіль
 



 

























 
ІСУС У ТВОЄМУ СЕРЦІ

Коли ти народився,
Ісус маленький поселився 
в твоєму серці.

І Він зростав з тобою,
Міцнів з молитвою святою
Твоєї мами.

Коли ти вперше пізнав Бога
І сам прийшов на Святу Сповідь,
Ісус у серденьку зрадів
І Господу хвалу співав 
Молитвою із уст твоїх.

Тепер, коли ти юним став,
Красивим, сильним, мудрим,
Ісус покликав тебе сам
Боротися із злом присутнім
У світі цьому.

Це зло – то мамина сльоза,
батьківський біль,
і горе вдовине, і кривда сироти,
несправедливість, і жорстокість, й гнів,
що спалюють все добре навкруги.
 
Тож не барись, а йди сміливо в бій,
Що точиться щоденно, щохвилинно
Під небом вічним між добром і злом,
Тебе ж бо сам Господь покликав.

Лети… Твоя непереможна зброя – 
серце чисте, яке палає 
 любов'ю до Бога й ближніх,
яке сміливістю і вірою твердою
здолає всі ворожі перепони.

Знайди, знайди з Ісусом  усі  загублені серця
і подаруй їм радість
любові Господа Творця.

І нехай твоє праведне молоде життя
Вінчається цвітом щастя 
на всі роки, на всі літа.
11 червня 2006 р.Б.,
Свято Зіслання Святого Духа, 
Бучач


 
ЗОРІТИ ЛЮБОВ’Ю

Ти повинна завжди пам’ятати: 
хто ти і для чого живеш на Землі,
Ти повинна завжди вибирати 
всі слова, всі думки і жалі.
Ти повинна завжди розуміти: 
сонце світить на Всесвіт даремно? – О, ні, – 
а для того, щоб на Всесвіт ти зоріла ЛЮБОВ’Ю – 
ти ж для цього живеш на Землі.
2007 р.Б., Тернопіль
 
У ХРАМІ

Він стояв у храмі, вічний і святий,
Рідний до безмежжя болю,
Ніжно доторкавши уст твоїх
Святим Причастям свого Тіла й Крові.

Він бачив щирість твого серця,
Слухав мелодії всіх потаємних струн,
Просив, на ближнього не сердься,
не завдавай Христові нових мук.

Він дякував за молитву ревну,
Хоча ти вголос цього і не чув,
Але тобі було так радісно і легко,
неначе світ весь раєм був.

Він  яснів від успіхів твоїх,
від твого милосердя, доброти й любові,
А потім плакав від жорстокості й брехні
Мільйонними сльозами Пресвятої Крові.

Він пломенів на Всесвіт вселюбов'ю,
Коли дитя вели до Першого Причастя,
І роздиралось небо з болю, коли Його били мечем-абортом
у саме серце, як тоді, на страстях…

Бо Він живий, бо Він живе в твоєму серці
І відчуває щонайменший біль
Від кожного лихого слова, 
Байдужості і злочинів.

А ти, твоя душа – частинка Його серця,
Сповитого любов'ю до усіх людей,
Тому на ближнього не сердься,
Прости усіх, як Бог простив.



Приглянься своїми очима душі:
Христос живе не лише в серці, але й в храмі,
який є скелею для  нас усіх,
Човном на вічній переправі.

…Бог стояв у храмі, вічний і святий,
Ніжно проводжаючи очима 
Прихожан, своїх рідних дітей,
Благословляючи на Друге Пришестя Сина.

Бог стояв у храмі, між нами, у нас,
І нам було так затишно і легко,
Тут життя знайшло правдивий сенс:
Жити у любові, з Богом в серці. 
5 серпня 2009 р.Б.,
Тернопіль

 
ОЧЕНЯТА АНГЕЛЯТКА НАСТУСІ

Як можеш ти чинити гріх?
На тебе ж дивляться небеса:
Бог, ангели, увесь твій рід,
померлі та ще ненароджене майбуття.
І, мабуть, ще хтось, кого я не назвала
У цьому вічноплинному ланцюзі життя,
 який ти хочеш розірвати
бездумним грішним ділом без каяття,
який ти хочеш зруйнувати
ордою злих своїх думок,
котрі плетуть тенета злоби в твоєму серці
з кроку в крок.
…Постій! І не роби цього, благаю.
Але благаю вже не я,
Про це тебе благає небо
Болем розп'ятого Христа.
Про це тебе благає небо
Душевною розпукою твоєї
побожної прабабусі,
про це тебе благає небо
стривоженими оченятами
ангелятка Настусі,
яка, можливо, колись народившись,
кликала б тебе: «дорогий дідусь»,
даруючи тобі радість і щастя,
відчуття потрібності комусь…
17 січня 2010 р.Б.,
Тернопіль
 
БАЖАННЯ

Так хочеться сховатись у траву
У спокійно-розкішному лузі
Й спілкуватись з небом «напряму»,
Як шляхетно-нефальшиві друзі.
Я ж бо знаю, мене зрозуміє
Небо чисте, ясне і високе,
Що однаково трима опіку
Над ізгоєм і над пророком.
11 березня 2010 р.Б.,
Тернопіль 
 
МАЛЕНЬКА ФІЛОСОФСЬКА ПАМ’ЯТКА

Не плати забагато черствим
І не шкодуй нічого вбогим людям,
Не називай безчесного святим
За те, що завива в фольгу облуду.

І не лякайсь, коли всесвітня мла
Схилиться на плече безсиллям віку,
Скажи їй словом світла і тепла,
Що не віддаш жодне серце чоловіка.
11 березня 2010 р.Б.,
Тернопіль 

 
 БОЖЕ СЛОВО

І Слово Твоє 
рідно-близьке
Стало опорою серця,
Особливо сьогодні, 
коли навкруг слизько
і немає на що обіпертись.
11 березня 2010 р.Б.,
Тернопіль 

 
ПОДЯКА БОГОВІ 

А, можна, я подякую Тобі
За те, що Ти мені допомагаєш завжди
Коли молюся й навіть, як не каюсь,
Ти віриш в мене щиро, не картаєш.
Дай і мені таку любов до Тебе
Всевірну, всепостійну, всеглибоку,
Щоб я любила усім своїм серцем,
Усім життям і кожним в ньому кроком.
11 березня 2010 р.Б.,
Тернопіль 

 
БАГАЖ У ВІЧНІСТЬ

 Коли занедужаєш ти враз,
То стрепенешся мимоволі
І очі підведеш до неба,
Шукаючи надії зорі,
Тоді і сонце сумне буде
І тужно литимуть дощі…
Ти зрозумієш, що нітрохи
Ніщо не варте у житті.
Усе суєтне, марне, проходиме,
Усе невтішно втратне і пусте…
І лише вчинки, совістю судимі,
Багаж у вічність через твоє плече.
14 квітня 2010 р.Б.,
Тернопіль
 
БОГ Є І ВІН ЛЮБИТЬ УСІХ 

Я хочу сказати усім,
Вигукнуть на повен голос:
«Бог є і Він любить усіх,
Незалежно «друг» ти чи «ворог».
Бог любить кожного, бо кожен – 
Його дитина,
А всі ми – рідні у Бозі –
Одна християнська родина».
Я хочу сказати усім,
Вигукнуть на повен голос:
«Бог є і Він любить усіх
І нас любити просить
Сміливо і тихо, як сонях сонце,
Безмежно і вірно, як мамине серце,
Словами, вчинками й думками,
В яких добра є досить».
Я хочу сказати усім,
Вигукнуть на повен голос:
«Бог є і Він любить усіх
Милосердно і зовсім поруч.
Він просить нас прощати
Й душею добріти,
Бо жорстоке серце в світі нікуди подіти.
Усюди ж бо люди: дорослі і діти,
Одинокі чи недужі – 
Всі хочуть радіти,
Усі тягнуться до ласки,
Як квіти до неба,
Й на жорстоке серце в світі немає потреби».
Я хочу сказати усім,
Вигукнуть на повен голос:
«Бог є і Бог любить усіх
І сьогодні Він б’є на сполох
Очима маляти, що не має батьків,
Очима вдови, що ледь виживає,
Очима каліки, що не може ходить,
Очима вбогого, що хліба не має,
Очима дитини, яку вбили абортом,
Очима душі, за яку не моляться,
Очима Всесвіту,
Який хоче скинути тягар цих очей
 І наповнити їх усіх Любов’ю,
Радістю, Щастям, Сенсом – 
Христом-Богом».
 14 квітня 2010 р.Б.,
Тернопіль
 
З НАМИ БОГ

 Коли розумієш, що Бог присутній 
у твоїй душі, у твоїй кімнаті, 
у твоїй країні і у твоєму небі – 
відчуваєш невимовну радість,
що ти не одна у цьому світі
та у Вічності…
		19 квітня 2010 р.Б.,
Тернопіль


 
 ПРОХАННЯ ХРИСТИЯНИНА

Допоможи мені мій хрест нести,
Щоб Тобі не завдати болю,
Щоб не образити свою долю
І виконати Твою святу волю.

Допоможи мені мій хрест нести,
Щоб у немочі не впасти,
Щоб у відчаї не пропасти
І до тебе ширший шлях прокласти.

Допоможи мені мій хрест нести,
Щоб не класти його на Твої рамена,
Щоб упізнати ворожі знамена
І здобути любові квіти ромена.

Допоможи мені мій хрест нести,
Але допоможи так, щоб я знала,
Що Ти не страждаєш,
що Тебе не обпльовують і не зневажають,

А що Ти радієш світом і сонцем
У славі на небі і в кожному серці.
Тоді й свій хрест нестиму завзятіше я,
Віднявши його частку від Твого Хреста.
19 квітня 2010 р.Б.,
Тернопіль
 
 НАДІЙНИЙ СХОВОК

Життя таїну важко розгадати
В океані штормових подій,
Коли гинуть люди у вогні вулкану,
Опиняючись на смертнім дні.
Коли трапляються ці лиха,
Розумію, що невипадково:
Там змінилася Твоя опіка
Й розірвалось любові коло.
Тоді щоразу гарячіш молюся,
Слізьми покути щемно плачу,
На ікони очі я дивлюся
І ховаюся у них від смерчу.
19 квітня 2010 р.Б.,
Тернопіль

 














«СЛАВСЯ ПОВІК, 
МОЯ СВЯТА ЗЕМЛЯ…»
 
МОВО РІДНА

Мово рідна, ти прекрасна,
Ти чарівна і незгасна.
Вороги тебе топтали,
Але ти їм не скорялась.
Мов та іскра вогняна,
Зігрівала ти серця.
1994 р.Б.,
Жизномир
		
 

КАЛИНА Й БЕРЕЗА

Калина й береза в гаю похилились,
Калина й береза про щось говорили.
Ось чую: «Вкраїну нам треба піднести,
Щоб знову воскресла», – 
червона калина співа.
Береза, тендітною тою красою 
милуючи всіх, і собі промовляє:
«Яка ж то вродлива наша Вкраїна,
Лише б була вільна,
Бо марно краса полиняє її
У рабськім ворожім ярмі».
Ось так вже природа сама
Прагне визволить рідну країну,
Допомогти їй устати з руїни.
Рідні ж діти, цураючись, сплять
І нічого собі не гадають.
…Мати плаче сльозами калини,
Хилить стан свій у гілках берези,
А вони, знай, ростуть у гаю
І продумують долю твою і мою.
19 квітня 1996 р.Б.,
Бучач



 
ХРЕСТ ЧОРНОБИЛЯ

Хрести, хрести, хрести…
І очі, очі, очі…
«Прости, прости, прости», – душа стривожено шепоче.
Голгофа… Смерть стара, як гріх первинний,
Чорнобильська зола вкрила невинних…
І істина стара, одна-єдина:
Молитись за здоров’я України.
1996 р.Б., Бучач
 
 
ВОГОНЬ ЇЇ СВІЧІ

Засновниці жіночого руху в Україні 
Наталії Озаркевич-Кобринській

Вона ішла, несла свічу,
Свічу посеред звиклої темряви,
яку підтримувала
Теплом душі і серця, 
що вогнем палали.

Вона ішла так довго, впевнено,
Що в мороці, здається, посіріло,
А той вогонь її свічі
Став джерелом нової сили,

З якого била і свобода,
І щастя, правда і нова природа
Життєвого потоку їх –
Колись таких незрячих, боязких... 
Жінок земних...

... Її свіча уже не гасла.
Як символ у руках Вкраїни,
Вона взивала без упину всіх жінок і матерів,
усіх дівчат, сестер і вдів:
„За правду, волю, рівність, щастя!”
1999 р.Б., Бучач 
	
НАЙСВІТЛІШИЙ ДЕНЬ

Світлій пам’яті викладачів:
 Валентини Свідерської, Ігоря Ґерети, 
Роберта Тхоржевського, Івана Шумського  

Найсвітліший день

Навіть найсвітліший день
Мусить поступитись ночі темній
І життя, прожите недаремно,
Переходить в часу вічний плин…
 
Написано у 2001 році  у Тернополі,
 коли померла Валентина  Свідерська


 
МРІЯ ГНАТЮКОВА

Володимиру Гнатюку,
українському фольклористу, 
етнографу 

Він жив і у своїм житті
Творив славетну епопею,
Збираючи вночі і вдень
Безціннії народні перли.
Він знав, що тільки завдяки
Збереженню традицій,
Зуміє нація пройти 
Крізь років блискавиці.
Тому він укладав скарбницю,
Куди лягали таємниці
Народних поколінь.
Вони відображали біль
І радість люду від життя, 
добру пораду, каяття.
Вони нестримно пульсували,
Народу жити помагали,
Єднаючи його коріння
З високим в піднебессі гіллям
Єдиного буття Вкраїни.
Він прагнув зберегти зернину,
Яка несла в собі ідею
Буттєвості, життя народу,
Історію і дух свободи 
На рідній батьківській землі.
Він прагнув донести з імли
До свіжого простору краю
Живеє слово, думку вдалу,
Які би щиро, нелукаво  збудили пам'ять
І постала б у хаті отчій своя правда,
А сила й воля всього люду 
піднесли б дух його народу.
Від витоків минулих днів
І до сьогоднішніх часів
єдиним би постав ланцюг,
де брат, сусід є добрий друг,
де українська щира пісня
забула б про усі облизні,
а над колоссям золотистим
лилася ніжно та іскристо
народна дума, рідне слово – 
ось була мрія Гнатюкова.
Тож хай не затиха ніколи 
вкраїнська пісня, вкраїнське слово.
Історія знаходить місце,
де є народ живий і пісня.
				2001 р.Б., Тернопіль
 
 СПІВУЧА ЗОРЯ УКРАЇНИ

Соломії Крушельницькій,
найвидатнішій українській 
оперній співачці світової слави

Дар-талант приходить
тільки з неба,
Тому він безмежний і вічний, як небо,
Тому він могутній, красою повитий,
Духовним багатством Людини розкритий.
І щастя Людина у тому знаходить,
 що справжню красу своїм серцем всетворить…
Безмежжя таланту, що оком осяжний,
Для душ наших грішних є раєм принадним.
І вічним є геній тієї Людини,
Яка в світі цьому є Джерелом Сили – 
Духовної, Вічної, Життєтворящої,
І Символом, ласкою Бога освяченим….
Зірки такі в небі, удень і вночі –
Зовсім не зникають, а світять завжди!
Така й Соломія – Вкраїни дочка, 
освячена небом Співуча Зоря.
Бо голос – то серця відлуння живе,
Бо пісня – то диво, що хвилею б'є…
Вона. Соломія. На вістрі часу
Жила і горіла світилом для душ.
Свій дар у житті вона гідно пронесла,
Тому у нащадків у серці воскресла.
Адже у таланту високім пориві 
Свою Україну, як матір, любила.
Тому й поважали нашу Соломію,
Що край рідний в світі собою славила.
Бо наче жар-птиця з землі української 
Злетіла, розправила крила пісеннії над світом, 
Який враз затих і заслухався,
«о, чудо, о, диво!» гласив.
Була ж Соломія феноменом Музи, 
великим творінням Святого Творця,
Який бо зволів, щоби слухали люди 
красиве сопрано її без кінця.
А те, що є справжнє – 
Вже вічне назавжди,
Талант, що розкриленням Духа тут є, 
найкраща підстава і оправданіє
пошани й любові, що ми віддаєм
Співучому Серцю землі України –
Найбільшій зорі – дорогій Соломії.
Хай благословенною буде в віках
Вкраїнська дочка і її рідний край.
Наша слава – пісенна жар-птиця 
Соломія Крушельницька!
2002 р., Бучач – Тернопіль
  
ПІСНЯ ПРО ТЕРНОПІЛЬ

Наче світанкова доля 
з глибини віків пливе,
на терновім диво-полі
місто зародилося моє.

Приспів:
Тернопіль – 
Через терни до зірок,
Тернопіль – кожен день твій – 
Новий крок
До щастя родини, до слави України
І хай з нами завжди буде Бог.

Ніколи не корилися чужинцям
І в серці дух свободи пронесли,
Вкраїну рідну боронили гідно
Тернополяни, наші земляки.

Приспів

Слався навік, моя свята земля,
Тернопільська отчина,
Поведи всіх нас на єдиний шлях
До безсмертя України!

Приспів.
 28 лютого 2003 р.Б.,
Тернопіль
 
ПРО ВЧИТЕЛЯ

Я пам’ятаю і тепер радію,
Коли зустріну джерело живе,
Живе і повне і добра, і сили,
І правди вічної, й життєвої снаги.

Я пам’ятаю й зараз також,
Коли душа – зелений пагін – прагне сонця, 
щоб прорости ще вище, –
Повертаю до вчительського вічного віконця.

Знаходжу світло й для душі поживу,
Знаходжу шати й компаси життєві
Та із великим трепетом і хвилюванням
Вбираю в себе магію вчителювання.

 А він, той вчитель,
вже давно старенький, сивий,
Проте сліди його життя
 серед років стежинок ще молоді

І часточки душі його,
Що дарував без лицемірства,
Вже вибухають тут, йдуть в майбуття
вогнем любові, доброчинства, 
багаттям мудрості…
2003 р.Б., Бучач


 
ПЕДАГОГ ВІД БОГА

Він – педагог від Бога,
Мудрий порядний Вчитель
І його життєва дорога
Відповідна тому покликанню.

Він сховав у своїм серці учня та Україну
І веде їх до світла й добра
Та, змахнувши нині непідкупну сльозину,
Сміло йде через терни буття.

А завтра дарує тобі щирий усміх –
Добрий плід чесносердної праці,
Це його і твій, учне, успіх – 
Шанс наступних життєвих овацій.

Та овації ті є незвичні:
Вони без помпезних показух,
Овації ті – це незримий
Незворотній твого серця рух.

Рух до правди і світла,
Людяності і простоти,
Свободи духовної і сили,
До мудрості життєвої і доброти…

Бо чого ще треба тобі від Учителя?
Що ще потрібно йому від тебе?
Можливо, щоб ти пам’ятав його
І всім серцем любив рідне небо.
14 квітня 2008 р.Б., Тернопіль
	
 
СПОВІДЬ УКРАЇНІ

Я ніколи не губила себе
У полоні чужого щастя
І не ганьбила рідне небо
Безликим духом яничарства.

Я завжди була українкою
Мужньо-гордою, вільнолюбною
Й не сплямила свого сумління
Поцілунком Іудиним.

…І ти мене не кинь в вогонь,
Моя прерідна Україно,
В вогонь зневіри чи жалю,
Що нині ти живеш не в сина
І не у доні в серці, ні,

Ти прогнана, ти поки що обдерта,
Обпльована, розп’ята на хресті,
Якого наше українське серце
Все ж мусить, мусить донести
До вікопомної Голгофи…

А там… О, Боже, поможи!
Там заповітне Воскресіння
З рук милосердних Бога-Сина,
Три дні, будь-ласка, потерпи…
11 березня 2010 р.Б.,
Тернопіль 

 














«МЕЛОДІЯ ЛЮБОВІ
НАС ДАЛІ КЛИЧЕ ЖИТЬ…»
 
ПРИСВЯТА ПОЕТОВІ

Присвята. Блимнув вогник
і зник серед туманних переплетів.
Згадала. І полинула думками
У вже згайований час перипетій.
Життєва стрілка повела далеко в тишу…
Аж раптом… Ні, ніхто ще не розкрив тайницю нашу.
… Старезні мури. Там вологість й сирість.
Мовчазні стіни, але все ж і там десь
Тремтливо мліє вогник золотий…
Ти лиш згадай, згадай, щоб не забути
Прощання й зустрічі останній й перший день.
Стукоче вітер гілками тополь
У видовжену мережкову шибку
І я у якусь диво-мить
В тепло твоїх долонь
Одним-єдиним дотиком проникну.
Я відчуваю той далекий день,
Коли тополя мала листя й зела,
Ні, не прийшов, ти більше не прийшов,
Залишив тільки спогади для мене.
… Звучать акорди старовинного роялю,
Здається, в його струнах уся поезія життя.
Тьмяніє світло у просторій залі
Й все ближче підкрадається пітьма…
Аж ні! Я знову бачу проміння довгий зблиск:
Серед пустих земних суєт
Стоїш переді мною Ти – 
Красивий, неповторний і, як життя, єдиний
Закоханий Поет…
Присвята. Вдячна я Тобі.
… Погаснув день – єдиний і останній…
1996 р.Б., Бучач



 
 
МАМІ В ДЕНЬ НАРОДЖЕННЯ

Ах, як я хочу, щоби сонце щастя
Для вас усе життя світило,
Ах, як я хочу, щоб воно не гасло
У ваших ніжних оченятах милих.
Ах, як я хочу, щоб усе забути
І далі жити без печаль-турбот,
Ах, як я хочу щастя запросити
На кожен день ваш, погляд ваш і крок. 
1996 р.Б., Бучач
 
Я І ТИ

А під зорями стояли,
А під зорями були,
Щиро зорі ті вітали
Я і Ти.

До зірок далеко в небо
Линуть щирії слова,
Що нема життя без Тебе
І Тобі потрібна Я.

Ти і Я – це небо і зірки,
Що пливуть по морю ночі,
Ти і Я – ми вічні назавжди,
Як і незабутні чари ночі.
1996 р.Б., Бучач
 
НАМАЛЮЮ ТВОЇ ОЧІ

Намалюю твої очі
Такі ніжні, добрі
І побачу я у них
Зблиск проміння довгий.

Прочитаю у твоїх очах
Все, що серце знає,
І на пам'ять збережу
Згадки золотаві.

Заспіваю я про тебе
Ніжну пісню голосну
І прокинуться у небі
Птахи, що весну несуть.

Затанцюємо удвох 
Разом хоч би подумки
І весна нам гарний тост
Подарує залюбки.

Загляну пильно в душу,
До серця твого,
І знаю, що вже мушу
Любити його.
 
А далекі відголоси теплі
Запалять нам очі і серця
І залишиться назавжди в мені
Твоя добра, лагідна душа.
1996 р.Б., Бучач
 
 
НЕ КЛИЧ

Ти маниш за собою,
Ти кличеш повсякчас,
Та серце не тобою хвилюється щораз.
Таких, як ти, багато,
Та справжній – лиш один.
Його й чекати буду,
А ти ж не клич, не клич…
1996 р.Б., Бучач


 
СМІХ

Сміх – це здоров’я,
Сміх – це життя.
Усмішка мила й приємна.
Тільки якщо на душі доброта,
Ви смієтесь недаремно.
Ви посміхайтесь і ви посміхніться,
Скиньте із серця печаль,
Радістю сяє ваше обличчя
Й світ посміхається вам.
1999 р.Б., Бучач

 
МЕЛОДІЯ ЛЮБОВІ

Коли на світі є любов така велика, чиста,
Коли на щастя у житті паде зоря іскриста,
Коли нам легко на душі і спокій серце має,
Тоді від доторку струни чуємо згадки золотаві…

Мелодія любові нас поверта в минуле,
Мелодія любові нас далі кличе жить,
Мелодія любові будує і руйнує
Те почуття, те почуття, що серце ним горить.

Мелодія любові – магічне й строге диво,
Мелодія любові – одвічна і проста,
Мелодія любові – бальзам душі і тіла
І Всесвіту, і Всесвіту, і Всесвіту краса.
1999 р.Б., Бучач



 
СТАРИЙ ТРАМВАЙ

Старий трамвай,
Стара бруківка,
Осіннє небо,
Золотом листки.

Старий знайомий,
Стара касета,
Осінній вальс,
Опадають листки.

Старі думки,
 старі картини,
Осінні дощові слова,
Листи старі умить згоріли.
Дарма, усе дарма.

Старий рояль,
Стара є сцена,
Осінній голос
Кличе до себе.

Старий чумак,
Стара є сіль,
Осінній плач
І тихий дзвін.

Старий цей день,
Стара ця ніч,
Осінній плин
Не йде навстріч,

А йде зима
Холодна, люта,
Тебе нема,
На серці смута.

 
Старий цей світ,
Земля стара,
Минає все,
Мине й зима.

… Старий трамвай,
стара бруківка,
ВЕСНЯНЕ НЕБО:
Ми з тобою вдвох.
1999 р.Б., Бучач
 
МУЗИКА ПРИРОДИ

Заспівай мені, весно,
Пролісковим струмочком,
Зачаруй моє серце 
першопташиним співом
І нехай у душі моїй
також воскресне
І любов, і життя, і надія, і віра.

Заспівай мені, літо,
Сонцеграйну мелодію,
Зачаруй мене цвітом
Духмяних степів
І нехай, як роса,
Позникають незгоди всі,
Розквітає лиш щастя на рідній землі.

Заспівай мені, осене,
Журавлину симфонію,
Зачаруй всім багатством
Своєї краси
І нехай образ твій –
Юнки золотокосої
Світу сили додасть і живої снаги.

Заспівай мені, зимонько,
Білосніжним Орфеєм,
Зачаруй моє серденько самоцвіттям лісів
І нехай під покровом зимової Феї
відпочине природа 
й, відкинувши сни, заспіває на Всесвіт
нову пісню Весни.
2000 р.Б., Тернопіль 


 
 ВДЯЧНІСТЬ

Спасибі вам, мої думки,
мої всещирі квіти-діти,
спасибі вам, що в мене є 
можливість вами порадіти.

Спасибі вам, мої слова,
що заспокоюєте душу,
спасибі вам, мої літа,
що вами жить спішити мушу.

Спасибі долі за рояль,
з якого лине серенада,
Спасибі їй за карнавал
осінній, літній і весняний.

Спасибі за усе, що є,
за все, що буде,
І щастя тихе та… моє,
за свято й будень.
5 листопада 2000 р.Б.,
Тернопіль 
 














 
Я ДЯКУЮ ТОБІ, МАТУСЮ

Я дякую тобі, матусю,
За те, що ти у мене є, 
Я дякую тобі за долю,
За щастя молоде моє.

Я дякую тобі, матусю,
За ранки, вечори і дні,
За сонця схід, весняний подих
За небо дякую тобі.

Я дякую тобі за свято,
Яким є все моє буття,
Й бажаю, щоб птахи крилаті
Принесли щастя в твоє життя.

Я дякую тобі, матусю,
За посмішку, твою любов,
За поміч всюдисущу
Я дякую, матусю, знов.

Я дякую тобі, матусю,
І, як в дитинстві, пригорнуся
До тебе, рідної на світі, 
Єдиної для твоїх діток.

…Молюсь до Бога,
Щоб допоміг мені
Бути такою дорогою,
 Такою милою, з любов’ю
Матусею моїх дітей.
19  листопада 2000 р.Б.,
Тернопіль

  

 
ЗАПАМ’ЯТАЙ

Запам’ятай, цей день один у світі,
Запам’ятай, і ніч у нас одна,
Запам’ятай, що сонце вічно світить
І ще горять твоя й моя зоря.
Запам’ятай, що ми з тобою рідні,
Запам’ятай, у нас кохання є,
Запам’ятай, що ми хоча і різні,
Але душа моя – то серденько твоє.
Запам’ятай оцю єдину мить,
Запам’ятай, що іскра спалахнула
І вже горить-горить-горить
Любов, яку ми серцем чули.
28 серпня 2001 р.Б.,
Тернопіль


 

ОЧІ-ВОЛОШКИ

У твоїх очах причаїлись волошки,
В небес блакиті укравши трошки,
А в моїх очах саме жабуриння
Зелене, мокре, зі сльозами зливи.
  2004 р.Б., Тернопіль
 
КВІТКА

Зачарована вітром квітка
Пелюстками злітала в небо
І не знала, що буйний вітер
Без повернення кличе до себе.
2004 р.Б., Тернопіль
 
ПРОСТО НЕБА

І як добре, що є просто Ти
Просто синього неба,
Що зумів зрозуміти, знайти
Ключ до мого сердечка від тебе.

…Просто неба, під хмарин куполами
Моя мрія воскресла
Й диво-бальзамом полилась на душу мою
Із піднебесся…

А душа – то незримий орган,
Струн живих неземне звучання,
Їй єдиній зсилають у дар
Небеса святе кохання.

…І як добре, що є просто Ти
Просто синього неба,
Що зумів зрозуміти, знайти
Ключ до мого сердечка від тебе.
2004 р.Б., Тернопіль

















МРІЯ ДАЛЕКОГО ДИВА

Все минуле вже не мало значення,
Моє серце сказало «так»
І на наше перше побачення
Ми спішили, мов у небо птах.

І як у казці виходить все добре,
«на круги своя»,
Так сьогодні з’єднати ми згодні
Наші кохані серця.

І мрія далекого дива
Стала ближчою трошки:
У нашого першого сина
Очей твоїх ясних волошки.

Знов  мрію далекого дива
Дарує нам лагідна доля:
Волошки чарівні розквітли
В очах у маленької доні.

Ту мрію далекого дива
У руки віддала нам доля:
Букет чудодійної сили,
Який нарекли ми Любов’ю.
2004 р.Б., Тернопіль
 
КРИЖИНА

Захлинувшись болем,
Вона байдужіла.
На місці любові
Сльозила крижина.
2005 р.Б., Тернопіль


 
САМОТНІЙ СНІДАНОК

За світанком день, а далі вечір,
Захолола ніч спливає в ранок,
 Промінь сонця голубить плечі
І самотньо чекає сніданок.
2005 р.Б., Тернопіль


 
СТРІЛКА

Ти бачив колись, як стрілка секундна
Непідкупно час відміряє?
Ця мить не повернеться більше:
«Люби її», – Вічність благає.
2005 р.Б., Тернопіль









 
ЧОРНИЛЬНА СЛЬОЗА

І пишу я сьогодні, мов старий паламар,
З серця мого безодні виплива на папір гіркота.
Перемішана з болем, гірко плаче з пера,
Непідвладна, як море, ця чорнильна сльоза…
2005 р.Б., Тернопіль
































ТИ ТАК ХОТІВ

Ти так хотів, щоб я тебе любила,
Неначе сонях сонце угорі,
Ти так хотів, щоб я тебе бажала 
любити наяву, а не у сні.

Ти так хотів – до тебе щоб летіла
На крилах мрії, наче вірний птах,
  Ти так хотів, але я не зуміла
Побачить небо у твоїх очах.

 Ти так хотів, щоб я тебе чекала,
Неначе мавка в лісі на весну,
Ти так хотів, але я не впізнала
За поглядом твоїм долю свою.

Ти не хотів прощатись, бо несила,
Коли серденько рветься уночі,
 Ти не хотів, але я зрозуміла,
Що й для любові є на світі палачі.

І вийшло, що я сонце засмутила,
Слізьми ховаючи душевний щем,
Бо необачно так тебе зустріла
У той похмурий листопадний день.

…Любов усе прощає й забуває,
Любов прощається навік і відпускає…
2005 р.Б., Тернопіль






 
ДОЛЯ

Я ніколи не прохала неба 
впасти дощиком рясним на тебе.
Сонце сходить раз на видноколі,
Раз єдиний іде назустріч Доля.
2005 р.Б., Тернопіль








 

 
ДО ПОБАЧЕННЯ
(ЗАМІСТЬ ЕПІЛОГУ)

Давньогрецький філософ Сократ писав: «Наймудріші і найсильніші народи є водночас найбільш релігійними». Так він висловив твердження про зв'язок історичної долі народу з його морально-релігійною сутністю. Й на порозі третього тисячоліття ця думка є актуальною.
Релігійність – це віра у Вищі Ідеали Добра, Справедливості, Любові, Краси, всього того, що врятує світ і що з’єднане в сутності самого Творця. Для віруючої людини життєвий шлях якраз і є прагненням до цих ідеалів. Однак, сьогодні духовно-релігійне життя не стало пріоритетом нашого суспільного, національного розвитку.
Разом з тим, нерідко можна почути, що причина важкої долі українського народу криється в самих українцях. У їх моральності, практичній (!) релігійності, дійсній любові до земляка – тобто, в усьому тому, що утворює духовно-енергетичний потенціал спільноти (відповідно зі знаком плюс чи мінус). Саме від цієї духовної аури залежить історична доля нації…
Звісно, на негативній основі не можуть формуватися позитивні наслідки. Тому й існує золоте правило – все, що ми чинимо і як ми чинимо, неодмінно повернеться до нас (добро добром, а зло – злом). І якщо ми бажаємо жити гідно, як шанований народ – загляньмо в свої душі…
Водночас, згадаймо тисячі національних героїв, серця яких горіли любов'ю до Бога, рідної землі та братів-українців, що реально виявлялося в їхньому сподвижницькому житті та було запорукою незнищенності й духовно-політичного визволення України.
Нашій державі зараз власне бракує могутньої духовної сили, котра б стала дійсним захистом наших родин, нашої нації у складних реаліях модерного світу. Бо, як писав у 20-тій пісні свого «Саду Божественних пісень» український філософ Григорій Сковорода:
«Iз душею хто ясною,  
То нащо йому броня  
I шолом над головою?  
Не потрiбна i вiйна.  
Непорочнicть - ось його броня,  
А невиннiсть - дiамант-стiна.  
Щит, меч, шолом - йому сам Бог».
Так само американський президент Вашингтон зауважував, що «віра, релігія, моральність – це необхідні підпори усякого добробуту і ладу». Прислухаймось…
Викиньмо зі своїх сердець найменші краплини гніву, ненависті, зловтіхи, заздрості. Натомість будьмо сильними і вільними від цих вад, відчуймо повноту щастя серця чистого. Без релігії людині важко усвідомити потребу жити за принципом добра. Тому наш вихід: виховувати дітей на основах християнської моралі, ключовим Словом якої є Бог-Любов.
…Усвідомлення присутності Бога є істинним сенсом людського життя. І які б не були труднощі, вони не затьмарять впевненість у Божому милосерді, довіру до Нього.
Навіть якщо всі зрадять, відвернуться, покинуть, я все одно ніколи не буду самотня, бо є Ти – мій Бог, який не залишає свою дитину, який все зрозуміє, розрадить, допоможе.
Дякую Тобі, Боже, за Твою величну любов до мене… Я можу повністю віддатися під Твою опіку, довіритись Тобі. Це усвідомлення захищеності, Божої любові і турботи є справжнім повним безконкурентним щастям. Дякую Тобі, Боже, за те, що Ти є.

 
 
Про авторку

Ольга Христенко народилася 17 квітня 1980 року в селі Жизномир Бучацького району Тернопільської області.
У 2002 році закінчила з відзнакою історичний факультет Тернопільського державного педагогічного університету імені Володимира Гнатюка.
Упродовж 2002-2011 років працювала в прес-службі Тернопільської міської ради.
 Кандидат педагогічних наук, член Національної спілки журналістів України, авторка наукової монографії «Просвітницька діяльність жіночих організацій України (кінець ХІХ – перша половина ХХ століття)» (Тернопіль: «Мандрівець», 2007).
Працює викладачем кафедри філософії та суспільних дисциплін Тернопільського державного медичного університету імені І.Я. Горбачевського.
