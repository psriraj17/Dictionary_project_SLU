У своїх подорожах, аби навчитися чогось ув інших (а це одна з
найліпших шкіл, які тільки можуть бути), я ніколи не забуваю
заводити балачку про речі, які мій розмовник знає найкраще.

Плугатарі про волів, про вітри править моряк,
Воїн згадує рани, а пастух - свої вівці.
Ііроперцій, Кн. II, 1, 43-44

А втім, найчастіше буває навпаки, бо кожен охвітніш мовить
про чуже ремесло, аніж про своє, сподіваючись показати себе
знавцем ще й іншої галузі; так Архідам докоряв Паріандрові, що
той занехаяв славу доброго лікаря лишень задля того, аби злучити
собі слави нездарного віршогона.
Зверніть увагу, як розлого Цезар розписує нам свою умілість у
будівництві мостів та машин і, навпаки, який стає він стислий і
небагатослівний, коли йдеться про справи, пов'язані з його ремеслом,
про його мужність і військові походи. Подвиги його і так свідчать про
нього як про видатного верховоду - і йому хочеться, щоб ще бачили,
який він тямущий інженер, дарма що на цьому терені він - приший
кобилі хвіст. Одного мужа, вченого правника, недавно привели до
бібліотеки, де було безліч книжок із його фаху, а також з інших царин,
і він не знайшов у них нічого такого, про що, як на нього, варто було
б погомоніти. Зате якась там оградка перед крученими сходами до
робітні сподобилася його предовгої ученої розправи, хоча сто капітанів
і солдатів проходять тут щодня, не звертаючи на неї жодної уваги.
Старий Діонисій був преславний отаман, як і годилося в його
становищі, але він прагнув здобути собі ім'я й на ниві поезії, до
якої не мав жодного хисту.

Плуга рисак забажав, до сідла іде віл неквапливий.
Горацій, Послання, І, 14
Пер. Андрія Содом ори

На цій дорозі ви нічого мудрого не вивідаєте. Отож треба
кожного, хоч би хто він був, будівничий, мадяр, швець чи на дуду
грець, напровадити на його копито. З цієї самої причини, читаючи
історію (чим бавитись може всяк), я неодмінно звертаю увагу, хто її
автор: якщо це особа, чиїм ремеслом і є писання, я вчуся від неї
переважно стилю і мови; якщо лікар, я залюбки вірю тому, що він
розповідає про клімат, про здоров'я та статуру монархів, про рани
та хвороби; якщо правник, то довідуюся від нього про юридичні
колізії, про закони, про державні установи та інші такі речі; якщо
богослов, то про церковні справи, священицькі санкції, розгрішення
та вінчання; якщо дворак, то про звичаї та церемонії; якщо вояк, то
про все пов'язане з його службою, а найпаче про бої з його участю;
якщо посол, то дізнаюся про інтриги, шпигунство, корупцію та про
те, як їх провадять.
Відповідно те, що я поминув би в іншого, я оцінив і підкреслив
у хроніках сеньйора де Ланже, мужа вельми обізнаного у таких
справах. Ідеться ось про що. Розповівши про красномовні застороги
цезаря Карла П'ятого, висловлені римській консисторії у присутності
біскупа Маконського і пана дю Веллі, наших амбасадорів, до яких
він додав чимало образливих висловів проти нас, у тому числі
запевнення, що якби його ватажки, солдати і підданці не були вірніші
своєму володареві й спритніші у військовій справі, ніж наші коро-
лівські, він би одразу прив'язав до шиї поворозку та й пішов би
благати нашого короля Франциска помилування (він, здається, і сам
у це трохи вірив, бо згодом кілька разів упродовж життя повторював
ці слова); а також зазначивши, що Карл викликав нашого короля на
герць, пропонуючи битися сам на сам у човні, в самих кошулях, на
шпадах і на запоясниках; по тих усіх реляціях той сеньйор де Ланже
додає, що наші амбасадори, посилаючи до короля звіт, приховали
від нього більшу частину правди і навіть згадані вище урази. Мені
здалося дуже дивним, щоб посол так свавільно вирішував, як йому
доповідати своєму державцеві у такій важливій справі, тим паче,
що ці слова походили від такої особи і були проказані на таких
людних сходинах. Як на мене, обов'язок служника - достотно і повно
викладати події у їхньому перебігові, аби пан мав свободу оцінювати,
судити і вибирати. Адже спотворювати чи утаювати правду з обави,
аби він не сприйняв її не так, як треба, і це не завело його на манівці,
а отже, залишати його у невіданні про хід своїх справ, таке право,
на моє переконання, належить тому, хто закони запроваджує, а не
тому, хто їх виконує, належить зверхникові і напутникові, а не тому
хто має вважати себе за нижчого, не тільки своїм становищем, а й
досвідом та тямущістю. Хоч би там як, а я не хотів би, щоб і мене
обслуговували таким побитом у моїх щоденних ділах.
Отак ми всі рвемося під будь-яким приводом ухилитися від
послуху і почати самим усім заряджати; кожен із нас, цілком
природно, прагне волі та влади; ось чому для зверхника наймиліша
у тих, хто йому служить, проста і наївна покора.
Якщо наказ виконують не буквально, а трохи на свій розсуд, то
це вважається порушенням закону розпорядника. «П'ятиразово
щасливий» Публій Крас, як величали його римляни, за свого азій-
ського консульства велів інженерові-грекові з двох побачених у
Атенах корабельних щогл привезти більшу, аби змайструвати якусь
обложну машину. Грек, покладаючись на свої знання, наважився
розсудити інакше і привіз меншу щоглу, придатнішу, як підказував
йому досвід, для такої мети. Крас, терпляче вислухавши його докази,
наказав дати йому доброї хлости, вважаючи, що військова дисцип-
ліна важливіша за будову якоїсь машини.
З другого боку, годилося б зазначити, що безоглядний послух
передбачає лишень короткі й ясні розпорядження. Обов'язки послів
розв'язують їм руки більше, бо часто-густо вони діють на свою
вподобу; адже вони не тільки вволяють волю державця, а й формують
і спрямовують її своїми порадами. Я бачив у своєму житті чимало
посадовців, яких ганили за те, що вони лише сліпо виконують накази
і не зважають на околичності та справи, що діються у них перед
очима.
Люди тямущі засуджують ще й нині звичай перських королів,
які так скупо відмірювали повноваження своїм послам і намісникам,
що ті мусили узгоджувати кожну дрібницю. Такі зволікання, з огляду
на розлеглі кордони перського королівства, завдавали значної шкоди
їхнім інтересам.
Отож якщо Крас у листі до людини, досвідченої у своєму
ремеслі, вказав, для якої справи мала служити ця щогла, то хіба не
дозволяв він йому обговорювати його вказівку і виносити самому
остаточне рішення?
