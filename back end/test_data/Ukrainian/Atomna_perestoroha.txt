Володимир Кисельов

Атомна пересторога


Колись вважали, що любов у людини міститься в серці.
А сумління?
Зображення  люблячого  серця, пробитого наскрізь стрілою, я часто бачив на лавах
у  парку,  на  деревах; серця-медальйони, в які легко вставити портрети коханих,
продаються у галантерейних магазинах.
Із  сумлінням  питання  трохи складніше. Я, в усякім разі, ніколи не зустрічав у
літературі  прямих вказівок на те, де воно міститься у людському організмі. Тому
я  погано  уявляю,  де воно в інших людей, але де в мене, можу показати пальцем.
Біля  пупа.  Десь поблизу апендикса. Досить мені згадати про якийсь мій негідний
вчинок,  як у мене негайно починає там щось ворушитися. Це не боляче, але гидко.
Ось  чому  я  завжди  прагнув  не згадувати про Іветт Пуапель. Тільки інколи, на
мить, і відразу ж прослизав повз цей спогад.
Та  зараз  я  фотографував  Іветт  на  тлі  фортеці  Шато  де  Дюк.  Іветт, і її
тринадцятирічну  дочку  Жюстін,  і  пана  Леннека  -  вусатого чоловіка Іветт, і
слухав  розмови  про  те,  як  граф  Рейнський  Конан-перший завоював герцогство
Бретань  наприкінці  десятого століття і взяв цю фортецю, і сумління моє затишно
згорнулося у клубочок десь під відростком сліпої кишки і тихо дрімало.
Ми  оглядали  надбрамну вежу і прагнули побачити там усе, про що було записано у
путівнику.  Говорилося  про  неї  в  путівнику  так: “Надбрамна вежа являє собою
споруду,  що складається з великої прямокутної будівлі, спрямованої довгим боком
перпендикулярно  до  вісі  проїзду, в яку ніби встромлений видовжений паралельно
до вісі проїзду чотирикутний об’єм:  він виступає з боку проїзду на кшталт гранованої абсиди, а з двору височить
над обхідною аркадою галереї другого ярусу у вигляді зрізаної площини”.
Ніхто  з нас так і не зміг зрозуміти, де ж ця “абсида”, “зубці-мерлони”, з якими
ми  зустрілися  далі,  і  “невибагливий декор з фалічних елементів”. Та все одно
перевіряти  за  путівником,  чи все це є в наявності, було цікаво, і пан Леннек,
чоловік  Іветт,  сказав,  що  саме так на станції обслуговування автомобілів, де
він працює механіком, перевіряють комплектність устаткування.
Я  дивився  на  Іветт  з її негустим, спаленим хімічною зачіскою волоссям, на її
круглі  провінційні  окуляри  -  коли ми зустрілися і потяглися поцілуватися, її
окуляри  стукнулися  об  мої  з костяним звуком - і нічого я не впізнавав у ній.
Коли  б  я  з нею просто зустрівся на вулиці, то пройшов би байдуже, і вона мені
ні  про  що б не нагадала. А коли б я здибав на вулиці пана Леннека, то вже йому
я,  безперечно,  ні  про  що  б  не нагадав, - він мене бачив уперше в житті. Та
зараз,  поки  я  робив  безуспішну спробу відшукати, де ж ці “фалічні елементи у
декорі”, він придивлявся до мене.
У 1943-му мені було дев’ятнадцять,   а   Іветт  -  вісімнадцять,  і  вона,  і  її  мати,  пані  Пуапель,
переховували  мене,  пораненого,  від  німців  на  горищі  свого одноповерхового
будинку.  Іветт  була  для  мене  всім:  вранішньою зорею і надією на порятунок,
невтримною  радістю  першої  в  житті близькості з коханою і людиною, яка заради
мене ризикувала головою.
Я  був  двічі  одружений і бував близький з іншими жінками, та ніколи і ні з ким
мені  не  було так гарно, як із Іветт. Я був у неї перший, та все одно у неї все
це виходило якось краще, ніж в інших. Нею керував якийсь особливий інстинкт.
Але  Іветт,  яку  я  фотографував  на  тлі  так  і  не  знайдених мною “фалічних
елементів  у  декорі”,  була  зовсім іншою, і дочка її Жюстін, сфотографована на
тому  ж тлі, була схожа на Іветт нинішню, а не колишню. Не змінилася тільки мати
Іветт, пані Пуапель.
Дивина.  Адже  коли  я  вперше  з нею зустрівся, вона здавалася мені дуже старою
жінкою,  а  тим  часом  їй, очевидно, тоді ще не було й сорока. Тепер я набагато
старший,  ніж вона була в той час. Треба мені частіше про це згадувати, особливо
у  тих  випадках,  коли  мої  асистентки  показують  мені  свої красиві коліна й
дивляться  вологими  і  безмежно  відданими очима з блакитними білками. У них не
буває  жовтизни  в  білках.  У  них печінка, як в акул. І гострий зір. Та все ж,
може, вони бачать мене таким, якою я бачив пані Пуапель, коли вона перев’язувала мені плече.
Вона  тоді  була  акушеркою,  жінкою,  яка  встромляла  в землю заступ на своєму
городі  за  будинком  і,  сполоснувши  руки,  йшла  до породіллі; акушеркою вона
зоставалася  й  досі,  і  город за будинком був той самий, та заступ у землю вже
встромляла Іветт перед тим, як піти до ліцею, де вона викладала хімію.
Хтозна,  як  би  склалося  моє  життя,  колії  б  я  вчинив  відповідно до вимог
сумління,  коли  б  не  зумів упоратися із цією печією під пупом і повернувся до
Іветт.  Може,  це  я  викладав  би  у ліцеї хімію, день у день віддаючи свій час
городу  та  ліцейському  хімічному  кабінету,  бо я теж хімік, але інших, так би
мовити,  масштабів:  я  директор  інституту,  академік,  відомий  у вчених колах
далеко  за  межами Франції, загалом, як каже моя менша дочка, “важлива персона”.
І  чоловік  Іветт, якого, як мені здається, тільки я зову паном Леннеком, а всі,
незважаючи  на  вуса,  звуть просто Жаном-Люком, прагне триматися зі мною, як із
рівним,  та  сам  він  не  почувається  рівним, і тому розмовляти з ним справжня
кара.  Втім,  можливо,  я на неї цілком заслуговую, особливо, коли врахувати, що
йому, напевно, відома історія моїх взаємин з Іветт.
-  А  тепер,  -  хрипко сказав пан Леннек, зазираючи у путівник, - ми подивимося
видатний  витвір  бретонської архітектури - церкву Сент-Мелен, що була збудована
в 1715 році на місці набагато більшої кам’яної церкви 1086 року.
- Гаразд, - одразу погодився я, хоч цю церкву я б хотів подивитися без них. 
Мене  цікавило  зовсім  не  те,  що меншу церкву збудували на місці більшої, а в
принципі,  мабуть,  треба  було  чинити навпаки. Просто я вже бачив цю церкву. Я
пробирався  до  неї від узбережжя, поранений, через якесь кладовище, і тоді вона
мені  здалася  схожою  на величезний танк, що повзе з горба униз, на мене. Втім,
сучасна  фізика,  а  особливо  науки,  що  вийшли з кібернетики, як семіотика чи
структуралістика,  привчили нас до думки, що багато чого залежить від точки зору
і  стану  спостерігача.  Мені  хотілося  дійти  до  церкви Сент-Мелен тією самою
дорогою, якщо тільки я зумію її відшукати.
Я  сказав,  що  я  тут, так би мовити, турист, а в них, напевно, свої справи, що
далі  я  з  допомогою  путівника  зумію і сам розібратися в тонкощах бретонської
архітектури.  На  мій подив, і сама Іветт, і її чоловік, пан Леннек, несподівано
легко  зі  мною  погодилися,  взявши  з мене .обіцянку не запізнюватися на обід.
Щоправда,  Жюстін,  спокусившись  можливістю відтягти час, коли доведеться сісти
за  уроки,  спробувала  було  піти зі мною, та я рішуче заперечив, нагадавши про
близькі  іспити  і  підсолодивши пігулку обіцянкою влаштувати ввечері змагання -
хто з’їсть більше морозива.
Жюстін  усміхнулася  у  відповідь  вдячно  й розчулено, я б сказав, навіть якось
неадекватно до тих радощів, які б могло викликати виконання моєї обіцянки.
Це  зі мною вже не вперше. Останнім часом люди немов подобрішали, стали уважніші
одне  до  одного,  легше  вибачають  помилки.  Можливо,  це  пояснюється тим, що
поступове  піднесення загального життєвого рівня спричинилося до таких зрушень у
сфері  людських взаємин. А можливо, річ просто в мені, в точці зору спостерігача
і його стані.
Чи  тому,  що я не знайшов точки, з якої дивився колись на церкву Сент-Мелен, чи
тому,  що  я  був  інший,  але нічого подібного до танка в цій церкві я тепер не
помітив.  Я довірився стежці, та, очевидно, протоптали її місцеві хлопчаки, вона
мало  пасувала  моєму вікові, бо круто бралася вгору глинистим схилом, і в глині
я  помітив  якісь кістки. Мені здалося навіть, що це людські ребра, - адже тут і
раніше  було кладовище, і ховати на ньому людей почали принаймні не пізніше 1086
року, коли тут стояла велика кам’яна церква, згадана в путівнику.
Потім  я  вийшов  на  це  кладовище  з  нерівними  гранітними  плитами на старих
могилах.  Я пішов по стежці над урвищем і раптом помітив, що біля однієї з могил
свіжа глина і в ній ніби щось ворушиться.
Я  підійшов,  зазирнув  у  яму,  яка  вела  кудись  убік,  і побачив, що у землі
повільно рухається дивна істота, яка, як мені’здалося,  щось жує брудним ротом. Мені важко описати цю істоту через те, що вона
була  перемащена землею. Найбільше вона скидалася на людський зародок, яким його
зображують  у книжках з анатомії або для чогось тримають у банках зі спиртом. Та
вона  була  більшою, мабуть, із метр завдовжки. Шкіра брудно-сірого кольору була
замурзана, очей не видно, а щелепи рухалися.
Що  вона  їла?..  Я  ніколи  не  був  особливо  гидливим,  але  тут я з відразою
відскочив  і  поспіхом,  раз  у раз оглядаючись, подався геть. Я вже не пішов до
церкви  Сент-Мелен,  а  обминув  її,  спустився  на  вулицю  і повільно, долаючи
задишку, попрямував до оселі Іветт.
“Що  ж  це  таке? - думав я. - Собака?.. Ні, на собаку це було зовсім несхоже. І
що воно там жерло?.. Тьху, яка гидота... А може, мені це просто привиділося?”
Досі  у  мене  жодного разу в житті не було ніяких галюцинацій. Та врешті-решт з
людиною  все  колись  трапляється  вперше. І хоч мені здавалося, що я дуже чітко
бачив  цю  дивну  і  бридку білувато-сіру істоту з брудними плямами, з короткими
відростками  замість лап, скручену, як хробак у яблуку, я думав, що, коли б це і
була  галюцинація, вона, мабуть, залишила б у мене таке саме відчуття реальності
баченого.
Треба  було  повернутися  й  подивитися  ще  раз,  та на саму лиш думку про це я
наддав ходи.
-  Зголодніли?  -  спитала Іветт. Вона тепер інколи говорила мені “ви”, а інколи
“ти”. - От і добре. У нас сьогодні мушлі з сиром сен-жак. Як прогулялися?
- Добре, - відповів я.
- Після прогулянки зовсім інший апетит, - зауважила мати Іветт пані Пуапель.
Справді,  після  цієї прогулянки у мене був зовсім інший апетит - сама думка про
їжу  викликала  в мене огиду. До того ж у кімнаті стояв сильний запах Лярусса, і
цей  запах для мене асоціювався з тим, що я побачив, або з тим, що мені здалося,
ніби я побачив на старому кладовищі.
Великі  зміни  сталися  в  цьому  будинку.  На  стінах  нові  шпалери  з  якоїсь
синтетичної  плівки,  схожої  на  гобелен.  На  голій колись підлозі - справжній
турецький  килим,  нова  люстра,  нова  бронзова гратка у каміні замість старої,
чавунної,  телевізор  з великим екраном. І лише одне, мабуть, лишилося незмінним
-  книжкова  шафа, на полицях якої і тоді вже стояли всі сімнадцять грубих томів
Великого  всеосяжного словника XIX століття Лярусса, які так само сповнювали дім
запахом старого паперу й перегнилого клейстеру.
І  все  ж я пообідав і розпив з паном Леннеком півпляшки кальвадосу, чого я собі
вже  давно  не дозволяю, а потім Іветт запропонувала мені відпочити. Вони надали
мені маленьку кімнату, очевидно, переселивши з неї на цей час Жюстін.
-  Тобі  тут  не  жорстко  буде?  -  спитала Іветт, потицявши кулаком у новеньку
накрохмалену  білизну,  якою  було  застелене,  очевидно,  спеціально  для мене,
вузьке залізне^ ліжко.
- Ні, - відповів я. - Дякую.
Ввійшла пані Пуапель з глечиком і великою порцеляновою чашкою.
-  А це, - сказала вона, - домашній сидр. Жан-Люк нас так привчив, що й ми тепер
усі п’ємо сидр.
- Що це у вас тут на старому кладовищі? - спитав я.
- А що?
Іветт і пані Пуапель швидко перезирнулися.
- Там, - сказав я, - могила розкопана... І в ній щось таке вовтузиться...
Я не наважився сказати, на що була схожа та істота.
-  Не знаю, - відповіла Іветт. - На цьому кладовищі вже давно нікого не ховають,
так що там нема кому копати ями... Може, примарилося щось таке?
- Може, й примарилося, - не відразу погодився я. 
Великий досвід мандрівника - перед тим, як приїхати до Пор д’Арвора,  я  повернувся  з  Токіо, а ще раніше побував у Канаді - навчив мене, що
для  благополучної  подорожі в одній кишені слід тримати гаманець з грошима, а в
другій  -  слоїк  із  содою.  Японська  дрібно  настругана  сира риба, канадські
напівсирі біфштекси з кров’ю  і  бретонські  мушлі  з  сиром  сен-жак надто екзотичні блюда для людини, яка
снідає  вівсяною  кашею,  під  час обіду їсть бульйон з фрикадельками і відварну
курку,  а  на  вечерю  обмежується  бісквітами  з мінеральною водою “Віттель”. Я
налив  у  чашку духмяного пінявого сидру, насипав туди соди, одним духом випив і
ліг, поклавши собі надалі бути поміркованішим.
Слова  свого  я  не дотримався. На мою честь було влаштовано урочисту вечерю для
найвищого  кола:  директора  ліцею  з  дружиною, власника станції обслуговування
автомобілів  з  дружиною,  головного  лікаря  лікарні з дочкою, жінкою років під
тридцять, що курила сигарету навіть тоді, коли підносила виделку до рота.
Мене  називали  доктором,  як  звичайно звуть лікарів, а не хіміків, пили за моє
здоров’я і здоров’я  пані  Пуапель  і  Іветт,  яким  передова французька наука завдячує тим, що її
видатний  представник  залишився  живий,  бо  з ризиком для життя вони врятували
його  в  період  окупації,  пан Леннек приглядався до того, як посміхається мені
Іветт, а я переймався дедалі більшою симпатією до всіх цих людей.
Вони,  очевидно,  приходили сюди вже не вперше, бо ніхто ніби не помічав запаху,
що  линув від Лярусса, і, здавалося, належали всі до однієї якоїсь дивної секти,
що  сповідує  ідею  відносності  загальноприйнятих  цінностей. Принаймні в їхніх
словах  у  різній  формі  з різних приводів прочитувалися думки про те, що буття
таке  нетривале  у  порівнянні  з  безконечністю  небуття,  що  комфорт  та інші
переваги  буття  не  варті тих зусиль, які на них витрачають. Врешті, коли можна
уявити  собі  веселу  поминальну  вечерю,  в  якій взяли б участь доброзичливі і
трохи  нетверезі  люди,  то  вони  б  вели  між собою приблизно такі ж або схожі
розмови.
На десерт подали рум’яні,  немов тільки-но зірвані яблука, - мені пояснили, що їх тепер загортають не
в  папір,  як колись, а в спеціальну плівку, і вони добре зберігаються до нового
врожаю.  Дочка  головного  лікаря  мадемуазель Равелон розрізала яблуко і раптом
одсахнулася,  випустила  сигарету,  злякано  подивилася  на  свого  батька і вся
зіщулилася.  Я  подивився  на яблуко. Там був скручений хробак. Формою своєю він
схожий  був  на істоту, яку я побачив на старому кладовищі. Присутні удали, ніби
нічого не помітили, а Іветт мовчки взяла яблуко і винесла його з кімнати.
Спав  я  погано,  часто  прокидався,  щоразу  пив  сидр із содою, мені нічого не
снилося,  але,  прокидаючись, я наче в тяжкому кошмарі згадував бридотну істоту,
яку  побачив  у  розкопаній  могилі,  і  про  те,  як перезирнулися Іветт і пані
Пуапель,  і  як  злякалася хробака мадемуазель Равелон, і думав, що, очевидно, я
занедужав,  що  в  мене  якесь  дивне  і,  безперечно,  психічне захворювання. І
почалося  воно  не на цьому кладовищі, а ще в Парижі. Чого б тоді я сюди приїхав
через стільки років?
Коли  я  прокинувся  вранці  і  допив  свій сидр із содою, всі, за винятком пані
Пуапель,  уже  розійшлися  -  Іветт  і  Жюстін до школи, а пан Леннек на станцію
обслуговування  автомобілів.  Я відмовився од сніданку, сказав, що прогуляюся, і
рішуче, не залишаючи собі часу на роздуми, попрямував на старе кладовище.
Коли  я  зазирнув  в розкопану могилу - я зупинився за кілька кроків від краю, -
то  побачив, що там нічого нема. Здавалося, це мало б мене збентежити: виходить,
я  й  справді  схильний  тепер  до  галюцинацій,  та  я, навпаки, заспокоївся. Я
підійшов  ближче  і  вирішив,  що спущуся в яму, хоч мені дуже не хотілося цього
робити.
І  тут  я  помітив,  що  вже  в  іншому  місці,  під  шаром  землі і глини, щось
ворушиться, мені здалося навіть, що я розрізняю білувато-брудну шкіру.
Я  відійшов  од  могили,  пошукав  очима і побачив на землі те, що мені треба, -
зварений  з  водогінних  труб  хрест  завдовжки  у півтора метра. Я взяв іржавий
важкий  хрест  у  руки,  повернувся  до  ями,  опустив  трубу  вниз  і почав нею
розгрібати  в  тому  місці, де, як мені здалося, ворушилася ця істота. Вона була
на  місці.  Вона, як і раніше, щось жувала, і ледь рухалась, і ніяк не реагувала
на  те,  що  я розгрібаю землю кінцем труби. Та коли я ненавмисне зачепив її цим
тупим  кінцем,  вона  раптом  неголосно вискнула, як вищить пацюк, якого вдарили
каменем. Я витяг хрест, кинув його на землю і швидко пішов геть.
Це  не була галюцинація. Це була якась нісенітниця. Знахідка нового жука - подія
в науці. А тут зовсім невідома істота і ніхто про неї не чув?..
На  обличчі  Іветт  я  побачив  ту саму рішучість і той самий біль, як того дня,
коли  я  знов  пішов  до партизанів. Вона тоді немов передчувала, що я до неї не
повернуся.  За  вказівкою керівників місцевого Опору мене переправили до Англії,
де  я  навчався готувати вибухівку з того, що є напохваті. Там і розпочалася моя
кар’єра хіміка.
Вперше я побачив її колишньою Іветт.
- Не треба було знов туди ходити, - сказала вона.
- Не треба було, - підтвердила пані Пуапель.
Ми були втрьох на кухні, і обличчя жінок були напружені і зосереджені.
-  Ми  знаємо про це, - сказала Іветт. - Хоч самі не бачили. І не чули, що вже й
на старому кладовищі...
- Не розумію, - сказав я. - Виходить, якісь люди вже зустрічали цю істоту?
- Так, - сказала Іветт. - Тільки не тут, а в лісі, побіля Генгана.
Я був приголомшений.
- Але вчені, фахівці обстежили її? Що це таке?
- Не знаю, - відповіла Іветт.
Я  не  хотів  їх  образити,  та  все  ж  таки  зауважив,  що  в  них  тут  якісь
середньовічні  уявлення,  якесь  ставлення  до  явищ природи, як до вурдалаків і
відьм, що насамперед годилося б повідомити про це фахівців, які б розібралися,
що це таке.
-  Не  знаю,  -  знову  сказала  Іветт.  -  У  нас  про це, мабуть, усі чули. Та
розмовляти  не  будуть.  Страшно  всім  і  гидко.  Хіба  що  пан Блоссак. Це наш
інспектор. Він природознавець. Викладає біологію. Поговори з ним...
Після  того  як  я  доторкнувся до цієї схожої на людський зародок істоти кінцем
залізної  труби і почув неголосний виск, мене не залишало дивне відчуття легкого
нездужання  -  щось  схоже  на  початок  захворювання  на грип: морозило, і тихо
дзвеніло у вухах, і злегка боліли суглоби.
-  Як ви? - спитала пані Пуапель. - Я вам зараз грогу гарячого... З ромом. Може,
ви полежите?.. - І спроквола неохоче додала:
- Кажуть, хто це побачить, потім почувається недужим. 
Уночі  мені  снилося,  що  в  кімнаті  сліпуче світло, і я щоразу прокидався від
цього,  та  було  темно. Я заплющував очі, засинав, і знову мені здавалося, ніби
спалахувало  щось  схоже  на  потужну  лампу, на прожектор, на сонце, а може, на
вибух.
Пан  Блоссак - людина близько тридцяти років, схожий на Ісуса Христа-акселерата,
зріст  майже  під  два  метри,  у сірому костюмі, судячи з усього, конфекційного
походження, слухав мене, мружачись і злегка пихкаючи.
- Ви хто за фахом? - спитав він, не церемонячись.
- Хімік, - відповів я стримано.
-  Хімія  тепер  як  філософія,  -  зневажливо одгукнувся пан Блоссак. - Який ви
хімік?
Хімія  й  справді  перетворилась тепер на надзвичайно широку науку, і мені важко
було б пояснити людині, далекої від моєї спеціальності, що саме я роблю.
- Ліофільність глинистих мінералів, - відповів я. - Ну, це колоїдна хімія.
- А теорію еволюції ви собі хоч якось уявляєте?
-  Гадаю,  що  уявляю, - розсердився я. - Для того щоб почути вашу відповідь, я,
виходить, мушу довести вам, що розуміюся на теорії еволюції?
- Ні. Я просто хотів би з’ясувати,  чи відомо вам, що еволюція - це не тільки природний добір. Еволюція не
прямий  процес  -  багато  залежить  од  випадковостей,  од  дії  спадковості  і
змінюваності, від мутацій.
Я мовчав.
-  Як  би  вам це пояснити наочніше? Ось приклад: пан Дарвін розповів колись про
те,  як  впливає  кількість  котів  на  врожай конюшини. Як вам, мабуть, відомо,
конюшину  запилюють  джмелі.  Та польові миші розорюють джмелині гнізда. І в тих
районах,  де  є  коти, вірогідність високих урожаїв конюшини вища, ніж у тих, де
їх  нема.  Тепер  уявімо, що загинули б і коти, і миші, і джмелі. Що б сталося з
конюшиною?
- Конюшина так само загинула б, - припустив я.
-   Ні.   Серед  маси  конюшини  завжди  знайдеться  кілька  квіток,  що  здатні
опилюватися   іншим   способом,  без  допомоги  джмелів.  Це  вироди.  Випадкові
відхилення,  які  під дією стабілізуючого добору елімінуються, гинуть. Та коли б
зникли  джмелі,  залишилися  б  тільки  вони.  Природа має можливості створювати
безконечну  кількість  варіантів.  І  тепер, коли рівень радіації на земній кулі
значно  підвищився  і  може  підвищитися  ще  в кількасот разів, природа створює
істот,  які  зможуть  існувати тільки в умовах найвищої радіації. Зараз їм її не
вистачає,  зараз  вони  слабкі  і,  очевидно,  гинуть.  Та якщо станеться атомна
катастрофа,  вони  одержать  усе,  що  їм  потрібно  для  життя. Поява їх, треба
гадати, це і є провісник атомної катастрофи.
-  Усе  не  треба  спочатку  довести,  -  заперечив  я.  - Де ж докази? Чому всі
мовчать? Чому про це ніхто не знає?
-  А  населення Хіросіми знало, що взавтра над їхніми головами станеться атомний
вибух?  А  тепер люди знають, які сили приховані в атомних і водневих бомбах, що
зберігаються  на  складах,  може,  своїм  існуванням  викликаючи  до  життя  цих
мутантів?
Пан Блоссак зіщулився, як від холоду.
-  І  все  ж,  -  сказав  він,  -  щось  таке  люди,  вся  маса людей, очевидно,
відчувають.  Вони  помічають,  що рак “стає молодшим”, що на цю хворобу захворює
дедалі  більше  людей.  Вони  все  виразніше  відчувають  у  собі  те, що раніше
здавалося  вигаданою абстракцією і було на тривалий час виключено із життя цілих
народів,  -  я  маю  на  увазі  сумління.  Для  багатьох  воно  стає  не  просто
абстрактним поняттям, а ніби фізичним відчуттям.
Пан Блоссак подивився мені в очі сумно і співчутливо.
- А хіба ви цього не відчуваєте?
Я  прислухався  до  себе.  Там,  біля  відростка  сліпої кишки, у мене нічого не
ворушилося.  Сумління  моє  було цілком спокійне. Хоч це саме я довів, що один з
різновидів  такого  глинистого  мінералу  - аттапульгіта - може бути надзвичайно
корисним  при  поділі  ізотопів  урану. Та задовго до моїх досліджень ці ізотопи
вміли  ділити  в  інші  способи. Люди надто вірять у казки, які самі вигадали. У
казку  про  джина,  що  його випустили із пляшки. Джина не можна в ній утримати.
Коли  надходить  час, він все одно з неї вибирається. А потім важливо лише одне.
Важливо,  щоб  люди доручали цьому джинові споруджувати фантастичні палаци, а не
руйнувати  їх.  Щоб  джином керували компетентні фахівці, а не дурні, які погано
розуміються  навіть  на  своїй  дурній  справі і здатні через недолугі престижні
міркування винести гонку атомних озброєнь у космос.
- Усе це дуже цікаво, - сказав я стримано. - Та я зараз же зв’яжуся  з  атомною  комісією, запрошу сюди групу фахівців, а вже після цього ми з
вами точно дізнаємось, наскільки відповідають дійсності ваші припущення.
-  Що  ж,  запрошуйте,  -відповів  пан Блоссак. - Добре було б тільки, якби вони
встигли приїхати.


© ПРИГОДИ. ПОДОРОЖІ. ФАНТАСТИКА - 87. - К.: Молодь, 1987. - 248 с. - (Компас).
