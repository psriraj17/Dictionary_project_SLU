Наступного тижня в Бірмі розіб’ється  літак,  але  це  ніяк  не  вплине на мене тут, у Нью-Йорку. І фиги теж не зможуть заподіяти мені шкоди, адже дверцята всіх моїх шаф щільно зачинені. Ні,   найбільшою  проблемою  є  ліснеризування.  Мені  не  можна  ліснеризувати. Абсолютно не можна. Як ви, очевидно, розумієте, мені це зашкодить. На додачу до всього я серйозно застудився.  Усе  почалося  ввечері  сьомого  листопада.  Я  крокував  Бродвеєм  до кафетерію Бейкера.  На  моїх губах блукала легка посмішка, тому що вдень я, нарешті, склав доволі важкий іспит з фізики. У моїй кишені тихенько бряжчали п’ять монет, три ключі й коробка сірників.  На  довершення  картини  дозвольте  додати, що вітер віяв з північного заходу зі швидкістю п’ять  миль  на  годину,  Венера сходила, а Місяць перейшов у другу чверть. Можете зробити на підставі цих фактів власні висновки. Я  був  уже  на розі 98-ї вулиці й почав переходити на інший бік. Щойно я зійшов із тротуару, як хтось вигукнув: - Вантажівка! Стережись, вантажівка!  Я  стрибнув  на  тротуар,  ошелешено  озираючись. Поруч нікого не було. І раптом секундою  пізніше  за  ріг, перехилившись на двох колесах, завернула вантажівка, проїхала  на  червоне  світло  й,  гуркочучи,  помчала  вгору  Бродвеєм. Якби не попередження, я б, напевно, загинув.  Усі  ви  чули  подібні  історії, чи не так? Про дивний голос, що попередив тітку Мінні,  щоб  вона  не  заходила  в  ліфт,  який  потім упав у підвал, чи порадив дядечкові  Джо  повернути квитки на “Титанік”. На цьому подібні історії звичайно й закінчуються. Як би я хотів, щоб і моя історія закінчилася так само.  - Дякую, друже, - сказав я й озирнувся довкола. Нікого не було видно.  - Ти все ще чуєш мене? - запитав голос.  -  Звісно, чую. - Я зробив повний оберт і підозріливо поглянув на зачинені вікна квартири над головою. - Але де ти, чорт мене забирай? -   Безосновність,   -  відповів  голос.  -  Підходить?  Коефіцієнт  заломлення, нематеріальна істота, бозна-хто. Я підібрав потрібний вираз? - Ти невидимий? - насмілився я.  - Але хто ти?  - Валідузіанський дерг.  - Хто?  -  Я...  розкрий,  будь  ласка,  свою гортань трохи ширше. Дай подумати. Я - Дух Різдвяного Минулого. Істота з Чорної Лагуни. Наречена Франкенштейна. Я... -  Помовч,  -  сказав  я.  - Ти хочеш сказати... що ти привид або істота з іншої планети? - Це те саме, - відповів дерг. - Очевидно.  Усе  стало  зрозумілим.  І  дурень  би зрозумів, що голос належав комусь з іншої планети.  На  Землі  він  був  невидимий,  але його більш досконалі органи чуття зафіксували небезпеку, що наближається, і він мене попередив. Звичайний, повсякденний паранормальний інцидент.  Я квапливо рушив угору Бродвеєм.  - Що сталося? - запитав невидимий дерг.  -  Нічого,  -  відповів  я,  -  якщо  не вважати того, що я стою посеред вулиці, розмовляючи  з  невидимим інопланетянином з бозна-яких глибин космосу. Очевидно, тебе можу чути лише я? - Так, природно.  - Чудово! Знаєш, куди мене зрештою запроторять?  - Концепція, яку ти субвокалізував, мені не зовсім зрозуміла.  -  У притулок для шизиків. Заклад для божевільних. У загін для психів. Саме туди поміщають   людей,   які  розмовляють  з  невидимими  інопланетянами.  Дякую  за попередження, приятелю. Добраніч.  Відчувши  полегшення,  я повернув на схід, сподіваючись, що мій невидимий друг і надалі рухатиметься Бродвеєм. - Ти не хочеш говорити зі мною? - запитав дерг.  Я  похитав  головою  -  це  був  нешкідливий жест, який навряд чи приверне чиюсь увагу - і покрокував далі. -  Але  ти  мусиш,  -  вимовив  дерг. У його голосі пролунав розпач. - Справжній субвокальний  контакт  -  надзвичайно  рідкісне  явище і до того ж дуже складне. Іноді  мені щастить передати попередження просто перед небезпечним моментом. Але потім зв’язок уривається.  Ось  чим  пояснюються передчуття тітки Мінні. Але в мене досі жодних передчуттів не було. - Необхідні умови можуть не скластися ще сто років! - простогнав дерг.  Які умови? Бряжчання п’яти  монет  і  трьох  ключів  одночасно  зі  сходом  Венери?  Напевно,  варто це дослідити,  але  без  мене. Усі ці паранормальні речі довести неможливо. У світі достатньо людей, які намагаються розв’язати  рукави  гамівної  сорочки,  і мене зовсім не тішить перспектива поповнити їхні лави. - Просто дай мені спокій, - сказав я.  Поліцейський  поглянув  на  мене  з  подивом.  Я весело посміхнувся й попрямував далі. -  Я  високо  ціную твою соціальну ситуацію, - вів своєї дерг, - але цей контакт відповідає  твоїм  інтересам. Я хочу захистити тебе від тисяч небезпек людського існування. Я нічого не відповів.  -  Як  хочеш,  - сказав дерг, - я не можу тебе змусити. Доведеться запропонувати свої послуги в іншому місці. Прощавай, друже. Я задоволено кивнув.  -  І останнє, - сказав він. - Тримайся завтра якнайдалі від метро між полуднем і п’ятнадцять по першій. Бувай.  - Гей? Чому?  -  Одна  людина  загине  на  станції  Коламбус Серкл: там буде велика юрба, і її випадково зіштовхнуть під потяг. Тебе, якщо ти будеш там. Прощавай. - Там завтра хтось повинен загинути? - перепитав я. - Ти впевнений?  - Певна річ.  - І це буде в газетах?  - Мабуть.  - І ти знаєш про всі подібні випадки?  -  Я  можу  відчувати усі небезпеки, спрямовані на тебе, які поширюються у часі. Моє єдине бажання - захистити тебе від них. Я  зупинився.  Двоє  дівчат  пирснули  сміхом,  помітивши, що я розмовляю сам із собою. Я рушив далі. - Послухай, - прошепотів я, - ти зможеш почекати до завтрашнього вечора?  - А ти дозволиш мені бути твоїм захисником? - нетерпляче запитав дерг.  - Завтра скажу, - пообіцяв я. - Коли прочитаю вечірні газети.   У  газеті  справді  виявилося  повідомлення. Я прочитав його у своїй мебльованій кімнаті  на  113-й вулиці. Юрба штовхнула чоловіка, він втратив рівновагу й упав під  потяг,  що  наближався. Це дало мені достатні підстави для роздумів, поки я чекав появи мого невидимого захисника. Я  не знав, що робити. Його прагнення захищати мене видавалося цілком щирим. Але я  не  знав,  чи справді хочу цього. Тому, коли за годину дерг установив зі мною контакт, ця ідея подобалася мені ще менше, ніж раніше, про що я йому й сказав. - Ти мені не довіряєш? - запитав дерг.  - Я просто хочу жити нормальним життям.  - Якщо взагалі житимеш, - нагадав він мені. - Та вантажівка вчора увечері...  - Це була випадковість, таке буває раз у житті.  -  Одного  разу вистачить, щоб умерти, - розважливо сказав дерг. - Згадай ще про метро. - Це не рахується. Я не збирався сьогодні їхати на метро.  -  Але в тебе не було причин не їхати. Ось що важливо. Так само, як у тебе немає причин не приймати душ протягом найближчої години. - А чому мені не слід приймати душ?  -  Міс  Флін,  -  сказав дерг, - яка живе у кінці коридору, щойно звідти пішла й залишила  шматок  мокрого рожевого мила на рожевій кахляній підлозі у ванній. Ти міг послизнутися на ньому й розтягти зв’язки.  - Це ж не смертельно?  -  Ні. Навряд чи можна порівняти з важким квітковим горщиком, що випадково випав з  рук  одного  не  дуже  сильного старого джентльмена, який живе у мансарді під дахом. - Коли це має статися? - запитав я.  - Мені здавалося, що тобі нецікаво.  - Дуже цікаво. Де і коли?  - Ти дозволиш мені тебе захищати?  - Скажи мені лише одне: який тобі з цього інтерес?  -  Задоволення!  -  вигукнув  він.  -  Для  валідузіанського дерга немає більшої радості, ніж допомогти іншій істоті уникнути небезпеки. - А чи не треба тобі чого-небудь іншого? Якогось дріб’язку, скажімо, моєї душі чи панування над усією Землею?  - Ні! Брати плату за Захист означає знищити емоційний зв’язок.  Усе, чого я хочу від життя, як і всі інші дерги, захищати кого-небудь від небезпеки,  якої  той  не  бачить,  але яку чудово бачимо ми. Дерг зробив паузу, потім м’яко додав: - Ми не сподіваємося навіть на подяку.  Це  переважило  всі мої сумніви. Хіба міг я уявити собі всі наслідки? Хіба міг я знати,  що його допомога заведе мене в ситуацію, в якій мені за всяку ціну треба уникнути ліснеризування? - То як щодо горщика? - запитав я.  - Його випустять з рук на розі 10-ї вулиці й бульвару Мак-Адамс о пів на дев’яту завтра вранці.  - На розі десятої й Мак-Адамс? Де це?  - У Джерсі-Сіті.  - Але я в житті не бував у Джерсі-Сіті! Навіщо ж мене про це попереджати?  -  Я  не  знаю,  будеш  ти  там,  чи  ні,  -  відповів дерг, - я просто відчуваю небезпеку, де б вона не з’явилася.  - І що мені тепер робити?  - Що хочеш, - відповів він. - Живи звичайним життям.  Звичайним життям. Як би не так!   Усе   починалося   цілком  пристойно.  Я  відвідував  заняття  в  Колумбійському університеті,  виконував  домашні  завдання,  ходив у кіно, на побачення, грав у пінг-понг  та  шахи,  усе  як  раніше.  Але  ніколи не забував, що перебуваю під прямим захистом валідузіанського дерга. Він з’являвся  до  мене  раз  чи  два  на  день  і казав, наприклад: “Поламана решітка каналізаційного  люка  на  Вест-Енд Авеню, між 66-ю і 67-ю вулицями. Не наступай на неї”. Я,  звісно,  не  наступав.  Проте  наступав  хтось  інший. Я часто бачив подібні повідомлення в газетах. Зрештою, я до цього звик, що дало мені відчуття безпеки.  Інопланетянин  охороняв  мене  двадцять  чотири  години на добу, і все, чого він хотів  у житті, - це охороняти мене. Надприродний охоронець! Це істотно додавало мені впевненості в собі. Моє суспільне становище за цей період не могло не змінитися на краще.  Але  невдовзі  дерг  став надто недовірливим. Він почав виявляти усе нові й нові небезпеки,  більшість  з  яких  не  мали  ніякого  відношення  до  мого  життя в Нью-Йорку - я повинен був уникати їх у Мехіко, Торонто, Омасі, Папете. Зрештою,  я  запитав  його,  чи  не  збирається  він  повідомляти  мені  про всі потенційні небезпеки на Землі. -  Це  лише дуже незначна частина того, що загрожує або може загрожувати тобі, - відповів він. -  У  Мехіко?  Папете?  Чому б не обмежитися лише найближчим оточенням? Скажімо, центром Нью-Йорка? -  Місцевість  для  мене нічого не означає, - уперто сказав дерг. - Мої відчуття часові, а не просторові. Я маю захищати тебе від усього! Це  було досить зворушливо, я нічого не міг з цим вдіяти. Мені просто доводилося викреслювати   з   його   повідомлень  різні  небезпеки  в  Хобокені,  Таїланді, Канзас-Сіті,  Ангкорі-Ват  (обвалилася  статуя),  Парижі  та  Сарасоті.  Потім я брався  за місцеві попередження. Я переважно ігнорував небезпеки, що чатували на мене  у  Квінсі,  Бронксі,  Стетн-Айленді  та  Брук  ліні,  і  зосереджувався на Мангетені. Однак  найчастіше  такий  підхід  себе  виправдовував.  Дерг  попередив мене про кілька  дуже  неприємних  подій,  наприклад,  про  пограбування  в Кафедральному парку, вимагання з боку підлітків і пожежу. Але  поступово  він  збільшував  щільність  опіки.  Усе починалося з одного-двох попереджень на день. За місяць він попереджав мене вже п’ять  чи шість разів на день. Зрештою, його застереження, місцеві, національні та міжнародні, злилися в безупинний потік. Мені загрожувало неймовірно багато небезпек.  Ось типовий день:  “Несвіжа їжа в кафетерії Бейкера. Не їсти там сьогодні ввечері”.  “Амстердам, автобус 312 - відмовлять гальма. Не їздити на ньому”.  “Магазин  одягу  Мелена  -  пропускає газова труба. Можливий вибух. Здати одяг у хімчистку в іншому місці”. “Між Риверсайд-драйв і Центральним парком нишпорить маньяк. Візьми таксі”.  Невдовзі  значну  частину  свого  часу  я проводив, чогось не роблячи й уникаючи різних місць. Здавалося, небезпека чигає на мене під кожним ліхтарем. Я почав підозрювати, що дерг просто вигадує свої попередження.  Іншого  пояснення  я  не бачив. Зрештою, до зустрічі з ним я прожив чимало років без  жодної  паранормальної  допомоги і прожив цілком щасливо. Чому раптом ризик для мого життя так зріс? Одного вечора я запитав його про це.  -  Усі  мої  повідомлення  абсолютно реальні, - сказав він, трохи образившись. - Якщо  не  віриш,  спробуй  завтра увімкнути світло в аудиторії, де проходитимуть заняття з психології. - І що?  - Несправна проводка.  -  Я  не  сумніваюся у твоїх попередженнях, - запевнив я його. - Я знаю лише, що до твоєї появи моє життя ніколи не було для мене таким небезпечним. -  Звісно,  не було. Ти, певно, знаєш, що, приймаючи захист, ти маєш змиритися і з деякими його наслідками. - Якими наслідками? Дерг завагався.  - Захист спричиняє потребу в подальшому захисті. Це універсальна стала.  - Поясни докладніше, - попросив я здивовано.  -  До зустрічі зі мною ти був таким, як усі, і ризикував так, як і всі інші. Але після  моєї  появи  твоє  безпосереднє  середовище змінилося. І твоє становище в ньому теж змінилося. - Змінилося? Чому?  - Тому що в ньому з’явився  я. Ти певною мірою став частиною мого оточення, а я - твого. І до того ж усім відомо, що, уникаючи однієї небезпеки, ти відкриваєш шлях іншій. -  Ти хочеш сказати, - дуже повільно вимовив я, - що ризик збільшився через твою допомогу? - Це було неминуче, - зітхнув він.  У  той  момент  я  з  радістю  задушив  би  дерга,  якби  він не був невидимим і невідчутним. Мене охопила лють від того, що цей позаземний шахрай мене ошукав. -  Гаразд,  - сказав я, опановуючи себе. - Дякую за все. Побачимося на Марсі, чи де ти там живеш. - Ти більше не хочеш мого захисту?  - Ти вгадав. Тільки не грюкай дверима, як виходитимеш.  -  Але  що я зробив не так? - щиро здивувався дерг. - Так, ризик для твого життя зріс,  але  що  з того? Честь і хвала тому, хто зустрічає небезпеку віч-на-віч і перемагає її. Що сильніша загроза, то більша радість від порятунку. Тоді я вперше зрозумів, наскільки чужим є цей чужинець.  - Мене це не влаштовує, - сказав я. - Забирайся.  -  Ризик  для  тебе  зріс, - заперечив дерг, - але моя здатність до передбачення більш  ніж  достатня,  щоб  дати  йому раду. Я щасливий, що маю змогу запобігати небезпеці. І я, як і раніше, можу бути корисним, захищаючи тебе. Я похитав головою.  - Я знаю, що буде потім. Ризик для мене дедалі збільшуватиметься, адже так?  - Зовсім ні. Стосовно нещасних випадків ти вже досяг кількісного насичення.  - Що це означає?  -  Це  означає,  що подальшого збільшення кількості нещасних випадків, яких тобі варто уникати, не буде. - Чудово. А тепер зроби мені ласку, вшивайся звідси.  - Але ж я пояснив...  -  Звісно,  ніякого  збільшення,  лише ті самі небезпеки. Послухай, якщо ти даси мені  спокій,  моє середовище повернеться до первісного стану. Адже так? А разом з ним і рівень ризику? - Зрештою, так, - погодився дерг. - Якщо ти доживеш до цього моменту.  - Я спробую.  Якийсь час дерг помовчав і, нарешті, вимовив:  - Ти вже не можеш обходитися без мене. Завтра...  - Нічого не кажи. Я буду уникати нещасних випадків сам.  - Я кажу не про них.  - Тоді про що?  -  Навіть  не  знаю,  як  тобі  пояснити, - стривожено сказав він. - Я казав, що кількісних змін більше не буде. Але нічого не сказав про якісні зміни. - Що?! - вигукнув я.  - Я намагаюсь пояснити, - сказав дерг, - що на тебе полює парасольник.  - Хто? Це що за жарти?  -  Парасольник  -  це  істота  з  мого  середовища.  Я гадаю, його привабив твій підвищений потенціал до уникнення ризику, завдяки моєму захистові. - До дідька парасольника разом із тобою.  -  Якщо  він  прийде, спробуй налякати його омелою. Часто допомагає залізо, якщо потерти ним об мідь. Ще... Я  впав  на  ліжко й накрив голову подушкою. Дерг зрозумів натяк, і за секунду я відчув, що він пішов. Яким  же  я  був  дурнем! У нас, землян, є спільна вада: ми приймаємо те, що нам пропонують, навіть не замислюючись, треба воно нам, чи ні. Так можна потрапити у серйозну халепу.  Але  дерг пішов, а разом із ним мої найгірші неприємності. Якийсь час доведеться посидіти  вдома,  нехай  усе  само  собою  владнається.  І,  напевно,  за кілька тижнів... Мені здалося, що я чую гудіння.  Я  сів  на  ліжку,  в  одному з кутів кімнати стало темно, і я відчув на обличчі подих  холодного  вітру.  Гудіння  стало голоснішим - навіть не гудіння, а сміх, низький, байдужий і монотонний. У цей момент ніхто не змусив би мене накреслити діаграму.  - Дерг, - заволав я, - звільни мене від цього!  Він був поруч.  - Омела! Просто махни нею в бік парасольника.  - Де в біса я тобі знайду омелу?  - Тоді залізо й мідь.  Я кинувся до столу, схопив мідне прес-пап’є й завертів головою у пошуках заліза. Хтось вирвав пап’є  в  мене  з  руки,  але  я  встиг  підхопити його на льоту. Зрештою, я побачив авторучку й притулив її перо до пап’є.  Темрява зникла. Холод пропав.  Я зрозумів, що врятований.   -  От  бачиш?  -  тріумфуючи  сказав  дерг  годину  по тому. - Тобі потрібен мій захист. - Мабуть, так, - понуро відповів я.  -  Тобі  знадобляться  й  деякі  інші  речі,  -  сказав дерг. - Аконіт, амаринт, часник, земля із цвинтаря... - Але ж парасольника більше немає.  -  Авжеж,  але  лишилися  гравійники.  Крім того, тобі доведеться захищатися від лиепів, фигів та мелджгризера. Довелося  скласти  перелік  трав, речовин та інших речей. Я не питав його, як це пов’язано з надприродними й паранормальними явищами. Я був абсолютно беззахисним.  Духи  й  привиди, або інопланетяни? Це те саме, сказав він, і я зрозумів, що він мав  на  увазі.  Переважно вони нас не чіпають - ми перебуваємо на різних рівнях сприйняття  і навіть існування, поки людина не вчинить глупства і не приверне до себе уваги. Я  змушений грати в їхню гру. Хтось хоче мене вбити, хтось - захистити, але всім їм  нема  діла  до мене, навіть дергові. їх цікавить лише цінність моєї фігури у грі, от і все. У  цій  ситуації  винний  був лише я сам. Адже спершу в моєму розпорядженні була акумульована  вся  мудрість людської раси, безмежна расова ненависть до чаклунів і  духів,  ірраціональний  страх  до чужих форм життя. Пригоди, подібні до моєї, уже  траплялися тисячі разів, а розповіді про них переказувалися знову й знову - про  те,  як  люди,  зацікавившись  темними  мистецтвами, викликали духів. Але в такий  спосіб  вони чинили найгірше, що можна зробити, - привертали до себе їхню увагу. Тому  я  став  невіддільний  від дерга, а дерг - від мене. Так тривало до вчора. Тепер я знову сам. Кілька  тижнів  усе  було  спокійно.  Фигів  я  позбувся просто, тримаючи щільно зачиненими  дверцята  шаф.  Лиепи  були страшнішими, але їх вдалося приборкати з допомогою жаб’ячого ока. А мелджгризер небезпечний лише, коли сходить повний місяць.  - Ти в небезпеці, - сказав учора дерг.  - Знову? - поцікавився я, позіхаючи.  - Нас переслідує транг.  - Нас?  -  Так,  і  мене,  і  тебе, тому що навіть дерг не захищений цілком від ризику й небезпеки. - А цей транг дуже небезпечний?  - Дуже.  -  Гаразд,  і  що  треба  робити?  Почепити над дверима зміїну шкіру? Накреслити пентаграму? -  Ні  те, ні інше, - сказав дерг. - Від транга можна захиститися, лише уникаючи певних дій. Оскільки  на  мені  й  без того висіло безліч обмежень, я вирішив, що ще одне не матиме особливого значення. - І що я не повинен робити?  - Ліснеризувати, - сказав дерг.  - Ліснеризувати? - насупився я. - А що це таке?  - Ти напевно знаєш. Це проста повсякденна людська дія.  - Певно, я знаю її під іншою назвою. Поясни.  - Добре. Ліснеризувати - це... - Він раптом замовк. - Що?  - Він тут! Транг!  Я  притулився  до  стіни.  Мені здалося, що в кутку злегка заворушився пил, але, можливо, це лише гра уяви та перенапруження нервів. - Дерг! - заволав я. - Ти де? Що треба робити?  І  раптом  я  почув  лемент  і  звук,  який ні з чим не можна переплутати - звук щелеп, що зімкнулися. - Я загинув! - скрикнув дерг.  - Що треба робити? - знову вигукнув я.  Почувся жахливий хрускіт працюючих зубів. І дуже слабкий голос дерга:  - Не ліснеризувати!  Потім запала тиша.  Тому я зараз сиджу вдома і нікуди не виходжу. Наступного тижня в Бірмі розіб’ється  літак,  але  це  ніяк  не  вплине на мене тут, у Нью-Йорку. І фиги теж не зможуть заподіяти мені шкоди - адже дверцята моїх шаф щільно зачинені. Найбільшою  проблемою  є  ліснеризування. Мені не можна ліснеризувати. У жодному разі не можна. Якщо я зможу уникнути ліснеризування, усе минеться і об’єктом полювання стане хтось інший. Так має бути! Треба лише перечекати.  Проблема  в  тому,  що  я  не  маю анінайменшого уявлення, чим може виявитися це ліснеризування.  Дерг  казав,  що  це звичайна людська дія. Отож увесь цей час я уникаю майже всіх дій, яких тільки можу. Я  трохи  задрімав,  і нічого не трапилося. Отже, це не ліснеризування. Я вийшов на   вулицю,  купив  їжі,  заплатив  за  неї,  приготував  і  поїв.  Це  теж  не ліснеризування. Я пишу цю розповідь. І це теж не ліснеризування. Коли-небудь усе минеться.  Треба  трохи  поспати.  Здається, застуда посилюється. Свербить у носі, хочеться чхну   ©  ШЕКЛІ  Роберт.  Остання  збірка. - К.: Зелений пес, 2006. - 464 с. (Іноземний легіон). © ТКАЧУК Р., переклад з англійської, 2006. 