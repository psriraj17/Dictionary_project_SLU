Микола ДАШКІЄВ  Амулет Енкамая   - Ти оспівуєш знахарство! - А ги зневажаєш народну медицину! -  Теж  мені  медицина:  шахраюватий  шаман, вигукуючи безглузді слова, гатить у бубон, щоб прогнати “злих духів”! - Не поспішай з висновками. Народна медицина - зовсім не шахрайство. У  світлій просторій палаті були двоє: вилицюватий чорноокий лікар-чукча Хітто і хворий  геолог  Іван  Черкас  -  давні приятелі, що несподівано зустрілися після тривалої розлуки. -  Не поспішай з висновками, - повторив Хітто. - Скажи мені, прошу: чи погодився б  ти двадцять років тому на пропозицію лікувати твою рану пліснявою?.. Я певен, ти  б  зарепетував:  “Забобони! Знахарство!” А чим врятували тебе від смерті ми? Пеніциліном, який видобувається з тієї ж таки зеленої плісняви! -  Ну,  це  річ  зовсім  інша!  - Черкас підвівся з ліжка, обома руками підважив закуту в гіпсовий панцир ногу і обережно поставив її на килимок біля‘ліжка. - Тут - наука! - Правда! - посміхнувся Хітто. - А по-глянь-но, прошу, сюди! Він  розстебнув  халат  і  оголив  груди.  Від  правого  плеча навскіс вниз ішов великий, застарілий шрам, а прямо проти серця виднілись сизувато-білі рубці. -  Отак  пошматував  мене  ведмідь  тридцять  років  тому, коли я вперше пішов з батьком  на  полювання. Ти бачиш - справді страшна була рана. І я вижив. Лікував мене мій дід Енкамай. ...Пригадую:  ніч,  палахкотить багаття. Енкамай, оголений до пояса, хилитається з  боку  на  бік,  наспівуючи щось одноманітне, незрозуміле. Потім він підвівся, пішов  у  темряву  і  незабаром  повернувся,  несучи  перед  себе  велику, грубо обтесану кам’яну  скриньку.  Поставив  її  просто  на  сніг  і,  важко  одсапуючи, витер піт. Розкидав багаття. Затоптав головешки. Розкрив скриньку. До  цього  я  мав  лише  одну турботу - не закричати. Це було дуже важко, бо моє тіло роздирав нестерпний біль. Але тепер я забуз про все на світі. “Камінне  шаманство!  - сяйнула в мене думка. - Це значить, що моя справа зовсім кепська!” Всі в нашому стійбищі знали, що мій дід якимсь дивним чином врятував п’ять  чи шість безнадійно хворих. Від його “пацієнтів” годі було вирвати й слово, а  сам  Енкамай  запевняв,  що  ніякого  “камінного шаманства” не знає і взагалі шаманити  не  вміє.  Навіть  мені,  своєму  улюбленцю,  він  не хотів розповісти нічого. І ось тепер я побачив усе на власні очі. Енкамай  щось  витяг  зі  скриньки,  потім почувся легенький звук, ніби клацнули вовчі щелепи. І зразу ж у руках мого діда з’явився клубок мерехтливого блакитного вогню. - Що це, Енкамаю?! - перелякано прошепотів я. -  Лежи,  лежи!  - відповів він зосереджено. - Я закрию тобі обличчя, але то так треба. Тобі зараз полегшає. Спи. Спи. Підмостивши опори, він накрив мою голову кам’яною  скринькою  так,  що  я  не  бачив нічого. Лише коли до моєї рани на грудях торкнулося  щось холодне, мені в очі вдарило блакитне сяйво. Я помітив: світився великий  плескатий камінь. По ньому перебігали швидкі іскринки, - згасали і знов спалахували,  -  і  Це тривожне мерехтливе світло проходило навіть крізь закриті повіки.  А  на  цьому  камені лежав інший, - він теж світився, але тьмянку-вато, заспокійливо, зеленаво. Чотири  рази  перекладав Енкамай обидва камені з місця на місце, аж доки обійшов усі  мої  рани.  При  цьому він мимрив щось собі під ніс, але що саме - я не міг збагнути.  Та  -  дивна  річ!  - у мене з кожною хвилиною зменшувався біль; мною оволодівав  незвичайний  стан,  -  мені  здавалось, що я став легесенький, немов хмаринка,  і  ось-ось  зрину  у  височінь,  -  а  в  той  же  час  не міг навіть поворухнутись.  Я наче спав з розплющеними очима. А потім я чи й справді заснув, чи просто втратив свідомість. Прокинувся  я,  кажуть,  через  два  дні,  коли мої рани вже почали загоюватись. Енкамай сидів біля мене почіпки, курив і лагідно всміхався. - Камінне шаманство! - прошепотів я через силу. - То тобі приснилося, хлопче! - сказав Енкамай.  Він  моргнув  мені  по-змовницькому,  і  я  зрозумів:  ні, то було насправді - і урвище  біля  озера,  і палахкотливе багаття, і сяючі камінці, що повернули мені життя. Проте  Енкамай  і  цього  разу  не  розповів  мені нічого. Він пообіцяв розкрити таємницю пізніше, коли я виросту... Геолог, який слухав цю розповідь з напруженою увагою, вигукнув: -  Ну,  то  далі,  далі!..  Невже  на  цьому  й  скінчилась історія з Енкамаєвим амулетом? -  Ні,  не  скінчилася!  -  хитнув  головою  Хітто. - Я сподіваюсь, що саме ти й допоможеш мені розкрити цю таємницю до кінця. ...Років  через  два  після  отого  мого  невдалого  полювання  до  нас  приїхав російський   лікар,  Григорій  Петрович  Колобков.  Йому  доводилось  не  тільки лікувати,  ай вчити нас грамоті, боротися проти забобонів, насаджувати культурні навички, - взагалі, виконувати найскладніші обов’язки  нечисленних  тоді  на  Чукотці  комуністів.  Він  був розумний і чуйний, - незабаром  усі  полюбили  його  від  щирого  серця. І тільки мій дід ставився до нього з незрозумілою для мене упередженістю. Не  знаю,  чим  я сподобався Григорієві Петровичу, але йому спало на думку, що я можу  стати лікарем. І він таки захопив мене медициною. Я почав допомагати йому, навчився  виконувати найпростіші медичні процедури, познайомився з властивостями ліків.  Тоді  мені здавалося, що наука вже розкрила всі таємниці, і треба тільки засвоїти досягнуте, щоб скрізь і завжди перемагати смерть. Та  ось  до  нашої  “лікарні” прийшов мисливець Суанка із скаргою на якусь чудну хворобу. Рік тому на руці в нього з’явилась  виразка, він припік її розпеченим залізом, але від цього по всьому його тілі розкидало пухирі, якіпотім тріскалися, оголюючим’ясо. Я  тоді  ще  не  знав, що це за хвороба, але вже поведінка мого вчителя розкрила мені,  Що  справа  кепська.  Він,  як  ніколи  до  того,  метушився, заспокоював хворого,  дав йому кілька пляшечок ліків. А коли Суанка пішов, Григорій Петрович вдарив кулаком по столу, сів, довго мовчав, куйовдячи волосся, а потім сказав: -  Хітто,  цей мисливець загине... Ех, якби радіоактивні препарати, - можна було б спробувати... Але де їх узяти, коли навіть йоду не вистачає? Від  наших  ліків Суанці не покращало, а гіршало з кожним днем. Мій дід кепкував з  Колобкова,  запевняючи,  що  російський  шаман  здатний  виліковувати лише ті хвороби, які минають самі собою. Ми  дуже  посперечалися  з  дідом.  Я доводив йому, що все лихо в тому, що немає “препарату”,  -  до  речі,  я  тоді  дуже  тьмяно  уявляв, що це таке. А Енкамай кричав,  що  я  - дурне, сліпе щеня, нездатне розрізнити погане й хороше. Ліки - добре.  Але  насамперед  з  тіла  треба  вигнати  злого духа, а злі духи бувають різні, і до кожного треба вміти підійти... -  Ну, от і підійди до того духа, що засів у Суанці! - запропонував я зловтішно. - Чи виженеш? -  Вижену!  -  відповів  розлючений  Енкамай. - Ти побачиш це на власні очі, але заприсягнись, що до моєї смерті не розповіси нікому нічого! -  Гаразд! - погодився я. Григорій Петрович радив мені вивчати народну медицину, розпитувати  про  лікувальні  трави,  які  використовуються  в  нас.  А  от  про лікування камінням він навіть не згадував. Може, н це придасться? Хітто замовк, припалюючи люльку. А Черкас раптом засміявся: -  Послухай, друже, а я теж знаю про лікування камінням! І, як не дивно, з курсу мінералогії.  Існує такий собі давно відомий мінерал - антимоніт. В перекладі на нашу  мову  це  означає  “протимонашний”.  Історія  цієї  назви  така:  в одному монастирі,  літ  чотириста  тому,  комусь спало на думку використати цей мінерал для  лікування.  Так  от, уяви: від цих “ліків” монахи почали мерти, як мухи від мухомора! - Непогані ліки! - зареготав Хітто. - Але не перебивай, я ще не скінчив. ...Так  само  вночі,  потай  від  усіх,  ми  з Енкамаєм повели хворого Суанку до Блакитного  озера,  і  дід розпочав лікування. Він не дозволив мені наближатись, але звелів уважно слухати і запам’ятовувати його заклинання. - І ти запам’ятав? - поцікавився Черкас. - Хоч і не зразу, а запам’ятав, - серйозно відповів Хітто. - Та ось послухай. Монотонно, ритмічно, він почав швидко-швидковимовлятиякісьнезрозуміліслова. - Тьху, ну й тарабарщина! - похитав головою геолог. - І досі пам’ятаєш? -  І не забуду до кінця життя! - відповів Хітто. - Я зубрив цей безглуздий набір слів,  аж доки склав Енкамаєві залік на “відмінно”. Дід запевняв, що варт забути або  додати  до  заклинання  бодай  одне  слово  - і лікування камінням, замість користі, заподіє хворому великої шкоди. Як не дивно, але Енкамай мав рацію. -  Стривай,  стривай! - Черкас встав з ліжка, прошкандибав по кімнаті на милицях і знову сів. - Ти, пробач, не п’яний? -  Як  бачиш  -  ні.  І  при  тверезому  глузді...  А  от  скажи, ти не засік по годиннику,  скільки  часу  забирає оце заклинання?.. А я засікав. Точно тридцять дві  секунди!  І  якби  Енкамай  замість  незрозумілої  навіть  для нього самого тарабарщини  тридцять  дві  секунди повторював би “у попабуласобака” - результат був би однаковісінький. - Зрозуміло! - вигукнув геолог. - Не заклинання - а своєрідний секундомір! -  Так, - ствердив Хітто. - До кожної виразки на тілі хворого Енкамай - у даному разі  - прикладав оті загадкові камінці не більш як на тридцять дві секунди... І уяви: п’яти  сеансів  вистачило, щоб Суанка відчув значне полегшення. А після двадцяти - виразки  загоїлися  зовсім.  Правда, чи надійним було вилікування, я не знаю, бо Суанка через рік втопився на полюванні. Але Енкамаєві ліки таки подіяли. Дід  святкував  перемогу  наді мною і над медициною. А я ходив наче сам не свій: як  не  могло  статися?  Невже й справді існують злі духи? Невже й справді можна заклинан-ня-ми подолати невиліковну хворобу? Я  таки  не  дотримав  слова  і  розповів  Григорію  Петровичу про все. Він дуже зацікавився і запропонував насамперед дослідити Енкамаєві камінці. Я обшукав усю місцевість біля Блакитного озера, але пам’ятної мені кам’яної  скриньки ніде не знайшов. Тільки в одному закапелку мені трапився під руки плескатий  білий  камінь.  Про всяк випадок я захопив його з собою, але оскільки ні  вдень,  ні  вночі  він  ніякого  сяйва не випромінював, я скоро викинув його геть. Минули  ще  рік  чи  два.  Я  готувався  до вступу на робітфак Інституту народів Півночі.  Дід  Енкамай  одряхлів  і збирався помирати. Єдиним його заняттям були відвідини  нашої  лікарні,  де  він  довгі  години мовчки стежив за кожним рухом Григорія  Петровича.  Дід, мабуть, хотів збагнути, яким саме чином лікує “шаман” Колобков.   Григорій  Петрович  сумлінно  пояснював  усе  Енкамаєві,  той  кивав головою,  і  навіть  я  не знав, які думки снуються у нього в голові. Проте мені здалося,   що   Енкамай   ось-ось   почне  розмову  з  Колобковим  про  “камінне шаманство”. Може,  він  так  і  зробив  би.  Але тут, зовсім несподівано, нас спіткало лихо: захворів Григорій Петрович. Він сам встановив собі діагноз: гнійний плеврит. Е,  друже,  тоді  було  не  те,  що  тепер,  коли  ми  з допомогою найновітніших препаратів  виліковуємо майже сто процентів хворих. Тоді в нашій лікарні не було навіть  кисневої  подушки, - точніше, кисню, щоб її наповнити. Григорій Петрович задихався,  а  я  сидів  біля  нього  і  плакав.  Це  було  напровесні.  Природа розквітала. А чоловік, який врятував від смерті багатьох людей, - гинув. Прийшов Енкамай - суворий, рішучий. -  Руського  шамана  зараз  можу врятувати тільки я, - сказав він. - Слід було б перенести його до Блакитного озера, але хай уже і тут. Чекай на мене. Він  подався  за  своїми  “препаратами”,  але повернувся дуже швидко, в розпачі. Виявляється, хтось украв Білий амулет. Так  он  який  камінець я викинув так непередбачливо!.. У мене аж мороз по спині пробіг.  Мене  так  налякала  хвороба  Григорія Петровича, що я ладен був навіть шаманити, аби повернути його до життя. -  Енкамаю,  любий,  -  благав я діда, - в тебе ж лишився головний камінь, треба рискнути.  Ти  ж  бачиш  -  Григорієві Петровичу дуже зле, він навіть не впізнає мене... І Енкамай таки зглянувся. Він приніс у кам’яній  скриньці  Головний  амулет  і  приклав  його  до грудей хворого. Але це не допомогло:  тієї  ж ночі Григорій Петрович Колобков помер, так і не прийшовши до пам’яті. Енкамай  рвав  на собі волосся. Він запевняв, що забив чоловіка, проклинав себе, що  погано заховав Білий амулет, побоювався, що переплутав заклинання. Даремно я заспокоював його - старий нічого не хотів слухати. Наступного  ранку  він покликав мене з собою до Блакитного озера. Там, одсунувши вбік  один  з  каменів, він видобув скриньку з амулетом, притулив його до серця, довго сидів так, щось шепочучи. Потім підвівся і промовив урочисто: - Хітто, “кам’яне  шаманство”  зрадило  мене.  Воно  вмерло.  А від нього незабаром помру й я. Ніколи  не  пробуй  розкрити  таємницю  Головного амулета. Я кину його в безодню Блакитного озера, і хай він там лежить вічно, щоб не трапилось лиха! З  цими  словами,  перше  ніж  я  встиг  його  перепинити,  він  кинув  у  озеро зеленкуватий камінець, а потім і скриньку. Черкас  у  великому  збудженні скочив з ліжка, ступив на хвору ногу, зойкнув, і, кривлячись од болю, скрикнув: - В оте озеро, де три місяці тому працювали аквалангісти? -  Так, так, - посміхнувся Хітто. - Ти можеш уточнити: в те озеро, біля якого ти злетів  з  кручі  й  поламав  собі  ногу. Щастя твоє, що ми тоді ще не закінчили роботу, а то довгенько довелося б тобі чекати на “швидку допомогу”. - Ну, а той камінь знайшли? -  Знайшли,  - відповів Хітто. - Ходімо, покажу. Дозволяю тобі зробити невеличку прогулянку. Довгим  світлим  коридором  лікар  та  геолог  пройшли  до  крайньої  кімнати, - напевне,  лабораторії,  -  і  там  Хітто  витяг  з  шафи  свинцеву,  дуже важку, скриньку. - Поглянь! На   оксамитовій  подушечці  лежав  непоказний  зеленкуватий  камінь.  Якби  він потрапив  комусь  на очі, на нього звернули б увагу хіба що через форму: це була грубо   витесана   подоба   людської  руки  з  випростаними,  стиснутими  докупи пальцями. Хітто  спустив  чорну  запону  на  вікні  і  підніс  до  каменя  звичайний екран рентгенівського  апарата.  Коли  очі  призвичаїлись  до темряви, стало видно: на склі  вималювалась  розпливчаста  світла пляма у формі руки. Мерехтливі іскринки виблискували  блакитним  сяйвом, спалахували і одразу ж згасали, і здавалося, не буде кінця й краю оцій картині. -  Радіоактивність!  -  прошепотів Черкас. Він був такий вражений, що аж втратив голос.  -  Мінерал  -  радіоактивний!..  Ну,  а  Білий  амулет, якого ти вкрав у діда?.. Для чого він призначався? -  Гадаю,  то  був своєрідний екран, захисний екран з якоїсь сульфідної сполуки, що світиться під впливом радіоактивного випромінювання. -  Захисний  екран?!  То,  може, лікар Колобков і загинув тому, що без захисного екрана випромінювання стало шкідливим і навіть руїнницьким? Хітто  сидів  якийсь  час мовчки. Мабуть, не один раз спадало йому на думку таке припущення, завдаючинестерпної муки. -  Ні,  -  сказав  він  нарешті.  -  Я  провів  численні  досліди  на тваринах і встановив,  що  при  інфекційних  хворобах,  а отже і при запаленні легенів, цей мінерал  не  допомагає,  його  можна  використовувати  лише при лікуванні ран та шкіряних  хвороб.  Але  й це вже велика знахідка... Чудес на світі не буває, і в заклинання  мого діда я не вірю. Але я вірю в те, що наш народ, - можливо, ціною багатьох  життів,  наосліп,  з  величезними  труднощами,  - встановив лікувальні властивості  нього  мінералу. Нам, лікарям, не можна зневажати народну медицину, нам  треба  вивчати  її.  Звичайно, відкидаючи все, що йде від неуцтва... А щодо амулета...  Я  вже  десять  років  тому був певний, що знайду саме радіоактивний мінерал. Хітто замовк, запалив, а потім лукаво поглянув на Черкаса: -  Ну,  то  хто  був правий у нашій суперечці?.. Але я розказав тобі цю історію, власне,  з  ділових  міркувань.  Перед  смертю  Енкамай  розповів  мені,  нібито каміння,  з  якого  його  батько,  а  мій прадід, витесав отой амулет, є в нашій місцевості.  Тільки  його  дуже  важко  знайти.  Чи  не  допоможеш  ти розшукати родовище радіоактивного мінералу? Черкас  уважно  вивчав  зеленкуватий  камінь, - непоказний, з сірими прожилками, грубо обтесаний у формі людської руки. -  Гаразд!  -  він  підвівся,  міцно  потис  лікареві руку і повторив: - Гаразд. Знайдемо  цей мінерал, - ще ніким не описаний, як мені здається. І назвемо його, на честь твого діда енкамітом. Згода? - Згода! - відповів Хітто.   ©  ДАШКІЄВ  Микола.  “Галатея”:  Оповідання.  -  К.:  Веселка,  1967. - 260 с. - (Наукова фантастика). 