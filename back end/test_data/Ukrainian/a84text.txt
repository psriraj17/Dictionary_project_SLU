Описання Божого раю Туптало Данило   ОПИСАННЯ БОЖОГО РАЮ  Над усі верхи місце є найвище  Там, де сонця схід, до небес найближче. Тож «едем» його поіменовано, Солодощ саму, а не ймення дано. Між землі й небес твердо зависає, Для очей красу невимовну має. Це Творець явив на початку віку Рай благословен – втіху чоловіку. Диво-древеса до небес високі Розпростертими вітами широкі. І маслина, й кедр, кипарисів шати Сочать там самі краплі-аромати. Фінікі-плоди, наче ті дактилі Найсолодшії, для вкушання милі. Кістра, кінамон, помаранч та інші Дерева ростуть в благодатній тиші. Яблуні стоять, яблука прекрасні,  Смаком, наче мед, різні, малоквасні. Їсти можна їх, білі і рум’яні, Запахущими квітами убрані. І маслини є, мигдалі, горіхи – Сповнене усе радісної втіхи. Із таких дерев творяться діброви, А плоди смачні для вкушань здорові. Як стіна довкіл раю-вертограду, Ті ліси – краса Божого посаду. Поміж ними скрізь лози плодовиті – Стовбури дерев високо повиті. По один же бік – ягоди брунатні, По другий висять білі, ароматні. Смак у тих ягід невисповідимий, Любий серцю смак і устам сладимий. Виноград який, грона сонцеликі На таріль клади – будуть завеликі. І стоїть в раю, в центрі найпишніше, Дерево життя, над усе миліше. До небес чолом тягнеться дістати, Хто б зумів його товщину обняти? Віти над усім раєм простягає І собою всі дерева вкриває. Цар усіх дерев – ось його названня, Дерево життя, дерево пізнання. Та не одними пишними садами, -  Володіє рай усіма дарами. Поміж тих дерев є щедроти поля, Можного Творця їх з’являє воля. Там навкіл місця рівняво зелені, Квіти, квіти скрізь білі і червлені. Є фіалки там, і лілеї, рожі, І тюльпани є, і півони гожі. Всякі трави є і усякі квіти, Що багато їх по усьому світі.  А в раю вони кращі незрівнянно, Бачаться миліш, пахнуть більш духмяно. В свіжості вони, в дивному цвітінню, Ні одне із них не піддатне тлінню. І деревинá, й цвіт не зів’ядає, Вічная краса в раї пробуває. Чисті із джерел витікають води, - Божий рай стоїть нескінченні годи. А із нього рік четверо виходить – Немалі дари кожна річка родить. Дісон і Гісон творять щире злото, А Євфрат і Тігр – також не болото, Бо каміння в них є дрогоцінне, Завше у своїй якості незмінне. І чотири ті річки повносилі, Кинувши свої на каміння хвилі, Будять із глибин звуки чарівливі, Ніжних голосів злагоджені співи. Істинно вони швидкоплинні ріки, Потішають сад, що цвіте вовіки. Там легкі вітри, свіжістю здорові, Ходять по стежках райської діброви. Подихом, як шовк, звідусюди віють, Славлять вертоград і благоговіють. Ніжно шепотять їх вуста зелені, Щоб не сотворять вихори шалені. Тихістю вони, лагідністю віють, Не опалять цвіт, прохолодно діють. Із вітрами в лад – колихання саду, Лагідність лісів, також винограду. Все угору-вниз рухаючись вільно, Віти у раю шелестять предивно. Овівання це у повітрі суще Запахущою міррою цілюще. У чудових птиць висріблено крила, А рамена їх позолота вкрила. На усіх сидять вітах між садами, Потім полетять дружніми гуртами, Голоси у них радісні, прекрасні, Дивні шлють пісні в далі позачасні. В них пісні оті, що співали люди, Мовлять: хай навік Бог преславен буде! Розказати про всі райські благодаті Не зумів ніхто ані описати. Кращого нема від святого раю, Милого усім, бажаного краю.  