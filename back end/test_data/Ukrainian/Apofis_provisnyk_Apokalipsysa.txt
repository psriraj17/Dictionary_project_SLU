Ратибор ГАЛИЦЬКИЙ

Апофіс - провісник апокаліпсиса

Фантастична повість


РОЗДІЛ І

4 грудня 2028 року. 
Земля. Київ - штаб-квартира МААГу…

В кабінеті керівника МААГу Борового Бориса Михайловича за раритетним, буковим столом проходило буденне, яке відбувалось кожного понеділка о 09.00 за київським часом, засідання керівників служб та відділів, що були складовими частинами цієї інтернаціональної організації. Міжнародне аерокосмічне агентство з часу її заснування у 2020 році набрало потужності і стало безперечним лідером та основною рушійною силою у всіх проектах землян, спрямованих на освоєння космічного простору. З плином часу було створено п’ять служб та відділів, які були напряму підзвітні керівнику МААГу: теоретично-проектувальне бюро (ТПБ), що займалося теоретичними напрацюваннями в сфері космічних технологій і викладенням їх на папері; служба технологічного будівництва (СТБ), що перетворювала задуми у реальні транспортні засоби і рукотворні космічні тіла; десантно-експедиційна служба (ДЕС), яка займалася експедиціями на космічні тіла і десантуванням місій на них; служба космічного транспортування (СКТ), що виконувала перевезення вантажів і людей по прокладених космічних трасах на освоєні космічні об’єкти; безпекова та аварійно-рятувальна служба (БАРС), котра відповідала як за дотримання максимального режиму секретності у самому агентстві, так і за забезпечення найвищого рівня безпеки при проведенні всіх операцій МААГу, а при позаштатних ситуаціях, що, безперечно, могли виникати під час розвідки і колонізації Сонячної системи, була покликана виконувати аварійно-рятувальні місії.
Єдине, що відрізняло цю нараду від інших щотижневих - це те, що на нараді віртуально, через інтернет-мережу, був присутній Генеральний Секретар ООН Георг Вернер. Справа була в тому, що до Землі наближався астероїд Апофіс, який, за прогнозами вчених, 13 квітня 2036 року з великим відсотком вірогідності зіткнеться з нею і ось тепер операція по його знешкодженню входила у фінальну фазу. Генеральний секретар вирішив особисто увійти в курс справи, загроза якої для існування людства і започаткувала створення МААГу.
Через засоби інтернет-комунікацій на нараді знаходились також і регіональні представництва агентства. На стінах знаходились декілька великих плазмових екранів, на які виводилось зображення керівників та при потребі демонструвались графіки, схеми та відео, за допомогою яких було значно легше пояснювати та розкривати суть питань. 
Всі керівники чітко доповідали про стан справ у службах, що були їм підзвітні. При потребі Боровий зупиняв доповідача і коротко та лаконічно просив уточнити інформацію, котра зацікавила його.
Нарешті дійшла черга і до інформування про шляхи локалізації тих загроз, які ніс з собою Апофіс. Ця проблема була покладена на БАРС. Доповідав по цьому питанню керівник служби Ярослав Коваль і, зважаючи на присутність на нараді високопосадовця з ООН, він детально розкрив усі аспекти цієї глобальної проблеми, що повинна бути вирішена за будь-яку ціну. 
Після відомих подій на космічному кораблі «Марс-1» [1 Детальніше про долю цієї місії можна прочитати в повісті «Протистояння».] та вдалому початку колонізації Марса, у 2023 році Ярослав повернувся на Землю. На той час керівництву МААГу стало зрозуміло, що для більш продуктивного вирішення усіх завдань, покладених на організацію, потрібна більша спеціалізація напрямків, і надійшла потреба створити служби, які б відповідали за розвиток конкретних ділянок підкорення космічного простору. Однією з основних сфер була локалізація та усунення аварійних ситуацій, що з’являлися як внаслідок діяльності людини, так і в результаті природних катаклізмів, які виникали у міжпланетному просторі та несли загрозу окремим космічним об’єктам і усьому людству в цілому. 
Повернення Ярослава збіглось у часі саме із структуруванням МААГу і, звичайно, Боровий, знаючи якості свого друга, не міг залишити його осторонь таких процесів. Міжнародне аерокосмічне агентство потребувало досвідчених керівних кадрів і Коваль підходив під ці вимоги якнайкраще. 
Боровий запропонував його кандидатуру на пост керівника новоствореної служби, і ні у кого з державних функціонерів, що відповідали за кадрову політику МААГу, не виникло сумніву, що космен, герой-одинак із славнозвісного космічного корабля «Марс-1», який розпочав колонізацію Марса людством, впорається з обов’язками і на такій відповідальній роботі. Як не дивно, але найбільші сумніви у тому, що він осилить управління таким серйозним відомством, були у самого Ярослава. З цього приводу у нього відбулася тривала розмова з Борисом, протягом якої товариш переконав його у тому, що приходять часи, коли саме він зобов'язаний бути на вістрі відповідальності і особисто повинен стати на захист України та всієї Землі. Боровий умів переконувати, але у цьому випадку він уголос проголошував ті думки, які Ярослав обмірковував не один рік, і які турбували його ще з польоту на Марс, коли, завдячуючи російським хакерам, ледь не був зірваний політ «Марс-1». На переконання багатьох людей та й самого Коваля, за цими комп’ютерними злочинцями стояла правляча в Росії верхівка. Тому, в кінці-кінців, він погодився з аргументами Борового і дав згоду очолити таке відповідальне відомство, яким являлось БАРС. За короткий термін часу він навів лад у новоствореній службі, встановив залізну дисципліну і своїм тактичним та справедливим ставленням завоював пошану та любов більшості своїх підлеглих. Навіть заступник Коваля, кадровий контррозвідник та поляк за походженням Фелікс Горський, якого в структуру агентства делегував польський уряд, також претендуючи на посаду керівника, змушений був визнати, що кандидат Борового виявився саме тією людиною, яка і повинна була очолити цю важку та відповідальну роботу. За п’ять років свого керівництва Ярослав сформував дійсно ефективний мобільний підрозділ, який міг протистояти всім відомим викликам та ризикам, що загрожували безпеці людства на Землі, її посланцям у космічному просторі.
У цю мить Ярослав доповідав усім присутнім і в першу чергу Генеральному Секретарю ООН, який не знав усіх деталей цієї копіткої справи, що не давала права на похибку:
- Після уточнення орбіти Апофісу та підтвердження його загрози для Землі були проведені складні розрахунки і розкрився цікавий факт: якщо в п’ятницю 13 квітня 2029 року Апофіс перебуватиме точно на відстані в 30 404,5 км від нашої планети, він повинен потрапити в так звану гравітаційну «замкову щілину». Це смужка простору приблизно 500 метрів завширшки, яка являється пасткою, де сила тяжіння Землі здатна розвернути політ Апофісу в небезпечному напрямі, так, що наша планета виявиться буквально в перехресті прицілу на момент наступного візиту цього астероїда, який відбудеться рівно через 7 років, - 13 квітня 2036 року. Тому цілком зрозуміло, що протидіяти астероїдові ми зобов’язані, починаючи з 2029 року, в цей час відвести його від гравітаційної «замкової щілини» нам технічно до снаги, аніж очікувати 2036 рік, коли астероїд цілеспрямовано і невідворотно прямуватиме у бік Землі.
- Зупиніться, будь ласка, детальніше на всіх способах усунення загрози, що вами розглядалися і поясніть, чому ви зупинились саме на проекті «гравітаційного тягача»? - пролунав голос Георга Вернера і його постать з’явилась на великому екрані. Було видно, що він уважно та зосереджено слухає розповідь Ярослава.
- Не буду «загружати» вас науковими термінами та детальними технологічними викладками і дам узагальнюючу картину, щоб ви зрозуміли, які виклики перед нами стоять при вирішенні питання Апофісу. Нашими фахівцями були запропоновані п’ять найбільш реалістичних для виконання проектів усунення астероїда зі шляху Землі, - впевненим тоном, звертаючись вже особисто до Генерального секретаря ООН, розповідав далі Коваль. Свою розповідь він ілюстрував заздалегідь підготовленими зображеннями, що виникали на екранах кабінету. Перший - сильний лобовий удар. Автоматичний космічний корабель масою 1 тонна на швидкості 8000 км/год заздалегідь влучає в астероїд і, як свідчать розрахунки, цього буде достатньо, щоби на протязі трьох років його зміщення було таким, аби не потрапити у гравітаційну «замкову щілину». Але у цьому випадку потрібно дуже влучно поцілити в центр астероїда, в іншому випадку від нього відколеться його частина або він не зійде зі своєї траєкторії, а пришвидшить своє обертання. Другий - зміна орбіти товкачем. На поверхні астероїда жорстко закріплюється ракетний двигун, який дає постійну тягу і відводить його з небезпечної орбіти. Це дуже складно виконати технічно, оскільки потрібен цілий комплекс застосувань для монтування та закріплення двигуна на поверхні, і зважаючи на те, що астероїд обертається, буде дуже складно синхронізувати його роботу для позитивного результату. Третій проект - підрив ядерним зарядом. Закласти в надра астероїда термоядерну бомбу і підірвати його. У цьому випадку можуть виникнути проблеми з бурінням поверхні і навіть після вдалого буріння та підриву заряду ми отримаємо не один астероїд, а рій невеликих, радіоактивних астероїдів, що, можливо, буде нести ще більшу загрозу для людства. Четвертий - підсмажити ядерним зарядом. Підриваємо термоядерну бомбу прямо над поверхнею астероїда і випаровування частини астероїда зіштовхне його зі шляху Землі, але немає гарантії, що все трапиться саме так, і тоді при невдалій спробі на Землю зі швидкістю 75 000 км/год насуватиметься радіоактивний астероїд, що буде значно небезпечніше. І нарешті, п’ятий проект, який ми зараз і розпрацьовуємо - «гравітаційний тягач». У цьому випадку космічний корабель зависає над поверхнею астероїда на висоті декількох сотень метрів і, використовуючи свою масу, поступово, на протязі місяця-півтора, застосовуючи постійну малу тягу двигунів за допомогою сили тяжіння, відводить астероїд з його небезпечної траєкторії. Єдина загроза виникає для космічного корабля, що зависає у небезпечній близькості від поверхні астероїда і існує ризик зіткнення з небесним тілом, але це вже справа фахової роботи екіпажа корабля та його кіберсистеми, що будуть пильнувати за розрахунками та належним режимом роботи двигунів. 
- Розкажіть трохи детальніше про космічний корабель, який буде виконувати місію «гравітаційного тягача», - знову пролунало запитання від Георга Вернера.
- Для виконання цього завдання буде використаний флагман БАРСу - космічний корабель «Марс-1». Після повернення цього корабля з Марсу на Землю у 2023 році він пройшов значну модернізацію і удосконалення. В значній мірі це стосується його двигунів, які були замінені двигунами нового покоління. Мова йде про плазмові двигуни, що за всіма показниками перевищують колишні ядерні. Вони являються значно безпечнішими для екології, аніж попередні, оскільки не завдають радіоактивного забруднення навколишньому середовищу, хоча джерелом живлення для них являється ядерний реактор, і суттєво збільшують як тривалість роботи двигунів, так і швидкісні можливості космічних апаратів. Як ви знаєте, тепер переліт із Землі на Марс триває не півроку, як ще донедавна, а півтора-два місяці. Усі нові колоніальні кораблі, що і надалі доставляють колоністів на Марс, та старі, якщо дозволяла їхня конструкція, були переобладнані саме такими двигунами. В числі цих кораблів був також і «Марс-1», виправдала себе його модульна конструкція, котра дозволяла роз’єднувати корабель на частини, тому внаслідок модернізації він був позбавлений старих ядерних та хімічних, а натомість отримав плазмові двигуни. Наслідком цього оновлення стало значне зменшення розмірів космічного корабля, що вже не потребує величезних баків для хімічного пального та основних і маневрових хімічних двигунів. Розмір «Марс-1» зменшився зі 600 до 450 метрів, що ніяк не позначилось на його функціональних можливостях та захисті екіпажу корабля. Навпаки, готуючи корабель до його надзвичайно важливої місії для Землі, фахівці МААГу зберегли все те, що було у ньому найкраще і тільки посилили його як рушійні, так і захисні можливості. Додатково встановлені сканери та детектори, що дозволяють більш детально відслідковувати космічний простір у пошуках гравітаційних аномалій. Корабель переобладнали так, щоб у подальшому після закінчення місії «гравітаційного тягача» він став повноцінним флагманом служби, міг нести на своєму облавку значну кількість обладнання у своєму вантажному відсіку і велику кількість людей, що знадобляться для виконання інших місій. Діапазон роботи нових двигунів взагалі дуже широкий і це дає можливість використовувати «Марс-1» у різнопланових операціях: від найменшого постійного імпульсу величиною у декілька грамів сили, який дозволить поступово відвести Апофіс з небезпечної траєкторії, до максимальної, яка дає змогу здійснювати посадки на планети та інші космічні тіла. Для безпеки екіпажу та його майбутніх пасажирів корабель дообладнано рятувальними капсулами, котрі врятують їм життя у найкритичнішій ситуації.
- Тепер скажіть декілька слів про сам екіпаж, який буде виконувати завдання, - продовжував допитуватись Вернер.
Ярослав розумів, що далеко не проста цікавість змушує Георга Вернера задавати йому питання. Він хотів бути впевненим, що МААГом і БАРСом зроблено все, щоб якнайкраще виконати це завдання, за яким, затамовуючи подих, спостерігатиме все людство. Генеральний Секретар ООН хотів розвіяти всі сумніви, що, можливо, виникли у нього. Не змінюючи інтонацій і проявляючи терпимість до цього допиту, Коваль продовжив:
- У склад екіпажу входить троє астронавтів: командир корабля - француженка Беатріс Клеман, українець Тарас Бойко та американець Джон Девіс. Ці троє кандидатів були відібрані з багатьох сотень людей, які висловили бажання прийняти участь у місії. Вони - найбільш відповідні кандидатури для здійснення завдань, які постануть перед ними, та і досвід космічних польотів у цих косменів неабиякий. Беатріс Клеман, наприклад, тричі брала участь у польотах на Місяць, Тарас Бойко - двічі, а Джон Девіс був учасником місії на Марс під час чергової доставки туди колоністів, тому досвід у них чималий. У 2025 році вони офіційно були запрошені на роботу в БАРС і впритул зайнялися підготовкою до операції по локалізації загрози астероїда. Невелика кількість членів екіпажу зумовлена небезпечністю місії, таке тривале зависання біля масивного космічного об’єкту та його гравітаційне буксирування ще не виконувалось, тому ми, будемо називати речі своїми іменами, намагалися мінімізувати людські жертви у випадку катастрофи. Екіпаж знає про небезпеку і свідомо йде на ризик, зрештою, це їхня робота. На сьогоднішній день екіпаж перебуває в дослідницькому центрі НАСА Ленглі, де проходить посилені приготування до місії на численних симуляторах. З ними займаються наші провідні фахівці і на час виконання операції це будуть всебічно підготовлені професіонали, готові до всіх несподіванок, що можуть трапитись із ними. До їхнього відома доведений увесь пакет інформації по Апофісу, що є в нашому розпорядженні: орбіта, параметри, хімічний склад астероїда, загрози нашій планеті, детальні дані інших способів усунення цього космічного об’єкта з орбіти Землі тощо.  
- Коли планується початок місії і старт «Марс-1»?
- Місія розпочнеться через два тижні, 18 грудня о 07.00 годині ранку, - відповів Ярослав, одночасно виводячи на екран зображення місячного космодрому. - Космічний корабель «Марс-1» знаходиться на місячному космодромі Шеклтон, де в плановому режимі проходять тестування всі його бортові системи та підготовка до польоту. Зараз відбувається завантаження необхідного обладнання, устаткування та засобів життєзабезпечення екіпажу. Все це ви можете побачити на екрані в режимі on-line за допомогою орбітального супутника, що знаходиться на орбіті Місяця. 
Присутні, ніби з висоти сотень метрів, побачили загальний план 20-кілометрової чаші кратера Шеклтон, у якому знаходився форпост земної цивілізації, звідки людство поширювало межі своєї присутності у Всесвіті та вгамовувало своє стале бажання пізнання непізнаного. 
На освітленому схилі кратера виблискували поля сонячних батарей, котрі забезпечували земне поселення, що стрімко розвивалось, дешевою, дармовою енергією Сонця. Кратер знаходився біля південного полюса Місяця, тому був майже завжди освітлений, і це давало можливість безперервно акумулювати сонячну енергію - енергію, яка була так необхідна колонії. Цей фактор став однією з вагомих причин, чому для колонізації Місяця обрали саме це місце. Також були помітні признаки активної діяльності людей та гірничопрохідницької техніки, за допомогою якої викопувались тунелі та формувався план майбутнього підземного міста. Відвали місячного ґрунту при цьому старанно розщеплювались на корисні компоненти: воду, кисень, гелій-3, платину, золото, залізо, алюміній, титан тощо. Поселенці намагались використовувати все - колонія прагнула якнайшвидше перейти на самозабезпечення своїх потреб. 
На лінії термінатора, на межі пітьми та сонячного проміння виднілися тимчасові та стаціонарні будівлі поселення, в якому жили колоністи. Загальна їхня чисельність перевалила за дві тисячі чоловік і невпинно зростала. Спеціалісти МААГу, що відповідали за відбір кандидатур поселенців, ледве стримували вал охочих прийняти участь у цьому проекті.
Пальці Коваля забігали по клавіатурі ноутбука і кіберсистема орбітального супутника спрямувала об’єктив системи відеоспостереження на чотирьохкілометрову глибину, де на дні кратера знаходився космодром. Зображення почало стрімко збільшуватись і присутні побачили космопорт та струнке тіло корабля, в якому була сконсолідована вся міць та технічні досягнення людства. Він спирався посадковими опорами на покриття стартово-посадкового поля, що розкинулося навколо нього. Десь на кілометровій відстані виднівся масивний монолітний комплекс споруд, від яких вервечкою у напрямку «Марс-1» рухались вантажні всюдиходи. Периметр космодрому та сам «Марс-1» був розцвічений вогнями і здавалося, що посеред вакууму і абсолютного холоду розкинулася величезна іскра життя, яка горіла, не зважаючи ні на що. На посадковому полі космодрому знаходились інші космічні кораблі та допоміжні механізми. Шеклтон вже давно став головною базою космічної техніки для МААГу, з нього стартували як марсіанські колоніальні кораблі, так і місії до інших космічних об’єктів. Зараз, окрім «Марс-1», до польоту готувався марсіанський колоніальний транспорт «Титан-2», що був одним із двох найбільших та найпотужніших міжпланетних кораблів серії «Титан» космічного флоту МААГу, який здатен доставити за один рейс до 1000 колоністів і вантаж для їхніх поселень. На орбітальних космічних верфях будувалися ще два кораблі цього класу, за допомогою яких через рік планувалося вдвічі збільшити людський та вантажний потік для потреб освоєння космічного простору. Також на підльоті були два вантажні транспорти з Землі, що очікували дозволу на посадку від вежі керування польотами.
Весь цей рух, як доказ потенціалу людства, зігрівав серце і ти стверджувався в думці, що можливості людини безмежні і ніщо не може зупинити її у життєствердному прагненні пізнання та освоєння Всесвіту. Ці думки промайнули в голові Коваля одночасно з його роз’ясненнями, ніякою мірою не заважаючи йому і надалі давати пояснення присутнім: 
- Через три дні екіпаж буде доставлений на облавок «Марс-1» і космени приступлять до заключної фази приготувань. 
- Дякую за детальні відповіді на мої, можливо, не зовсім професійні питання. Я дуже задоволений, що ви розумієте всю міру відповідальності, покладеної на ваше відомство і на вас особисто. З радістю бачу, пане Ковалю, що ви людина професійна і знаходитесь на своєму місці. З вашого дозволу, я покину нараду, Борисе Михайловичу, - резюмував виступ Ярослава Генеральний Секретар ООН Георг Вернер. Дочекавшись відповіді Борового, він вимкнув канал зв’язку. Так як доповідь керівника БАРСу була завершальною у порядку денному засідання керівників служб та відділів МААГу, Боровий оголосив про його завершення: 
- Усі вільні. Ярославе Васильовичу, тебе попрошу залишитись…

*    *    *
Поки присутні виходили з кабінету, Борис Михайлович опустив голову і нервово барабанив пальцями по кришці столу. Ярослав, дуже добре знаючи характер і звички Борового, розумів, що така поведінка його начальника і друга - це ознака сильного хвилювання, тому мовчки чекав на продовження діалогу.
Дочекавшись, доки усі вийдуть, Боровий натиснув клавішу на терміналі внутрішнього зв’язку і звернувся до свого секретаря:
- Оксано, принеси, будь ласка, каву та чай з бергамотом.
- Добре, Борисе Михайловичу, зараз принесу, - миттєво відповіла його секретарка.
Не минуло і хвилини, як вона увійшла у кімнату, несучи попереду себе піднос. Ярослав мимоволі затримав захоплений погляд на Оксані. Це була ефектна двадцятилітня білявка із зовнішністю манекенниці. Довге біле волосся було зібране догори і відкривало погляду білу лебедину шию. Вона була вдягнута у чорний коротенький піджачок і спідничку до колін. З цим ансамблем чудово гармоніювали елегантні туфлі, що вигідно підкреслювали довгі, стрункі ноги. Від усієї постаті віяло молодістю та сексуальністю, тому не можна було залишитись байдужим до її жіночності і краси. Оксана здогадувалась, яку реакцію вона викликає у чоловіків, але відносилась до неї спокійно і вела себе впевнено, як жінка, котра знає собі ціну. Погляд тільки одного чоловіка заставляв її відчувати себе невпевнено, і в той же час з нетерпінням очікуючи, коли і з яким настроєм він на неї подивиться. Вона була безнадійно закохана у Борового і це почуття не було взаємним. 
Керівник МААГу був одружений і мав двоє дітей. Незважаючи на тридцятилітній сімейний стаж, Боровий зберіг у відносинах із дружиною, що дуже рідко буває протягом такого тривалого часу, трепетне почуття кохання до цієї неординарної жінки, яка була його надійним тилом і підтримувала у всіх починаннях. Разом з тим, Борис Михайлович не корчив із себе святенника, був показним мужчиною, любив споглядати на красивих та елегантних жінок і навіть полюбляв у чоловічій компанії, оцінюючи вроду жінок, зі сміхом повторювати вислів: «Якщо ти на дієті - це не значить, що ти не можеш читати меню». Ярославу, що знав ці деталі взаємовідносин між секретарем та Боровим, було шкода красуні Оксани, але він був упевнений, що жодних шансів закохати в себе Бориса у неї немає і надіявся на те, що ця закоханість швидко промине, і вона полюбить іншого достойного мужчину. 
Цього разу Боровий навіть не підняв голову і здавалось, взагалі не помітив, що прийшла Олена, хоча, зазвичай, він жартував з нею, знаючи про її слабкість до нього. Секретарка мовчки розставила на столі каву, чай, цукор, лимон та цукерки, які так полюбляв Борис Михайлович.
Коли секретар, збентежена його неувагою, вийшла з кабінету, Боровий так само мовчки встав і підійшов до великого, панорамного, на всю стіну, вікна. Заклавши руки за спину, він мовчки спостерігав з висоти двадцятого поверху, як внизу люди, що з такої висоти здавалися мурахами, пішки, на автомобілях, на громадському транспорті поспішали у своїх справах. Кожен з них думав, що його проблема найбільша і найважливіша у світі і не було їм діла до тих загроз, які нависли над ними, тому що не знали вони і сотої долі цих небезпек. Це входило в його службові обов’язки захистити їх, йому вони довірили цю важку ношу, яку інколи так хотілося перекласти на чужі плечі, але не в його характері було тікати від труднощів і ховатися від них.
- Здається, твої колишні прогнози збуваються і ми семимильними кроками йдемо до військових ігрищ у космосі, - не обертаючись, промовив він у простір перед собою. - Мені б дуже хотілося, щоб це не справдилося, але факти підтверджують твої пророцтва.
Ярослав, не поспішаючи, поклав у свою чашку з чаєм ложку цукру і скибочку лимона. Задумливо помішуючи напій, він глухо відповів:
- Мене це аж ніяк не радує. Краще б я помилявся. Які реальні факти свідчать про розвиток таких подій?...
- Нашими фахівцями зроблений уточнений аналіз траєкторії астероїда: з вірогідністю 90% за уточненими даними падіння астероїда Апофіс припаде на Північну Америку, а якщо конкретніше - на кордон штатів Канзас та Небраска, тому цілком зрозуміло, що після його падіння така країна як США, та і весь материк Північна Америка зникне з карти світу і про нього залишаться тільки історичні спомини. Астероїд увійде в атмосферу Землі з шаленою швидкістю: першочергово поверхні досягне ударна хвиля, яка зі швидкістю 14 тисяч кілометрів за годину завдасть величезних руйнувань материку, а потім знищення довершить падіння самого астероїда, який зітре на порох все живе в радіусі тисяч кілометрів. На поверхні залишиться лишень попіл і мертве каміння. Ти розумієш, що це означає? - Боровий різко повернувся обличчям до Ярослава і питально та суворо подивився на нього. Його обличчя здавалося висіченим із каменю, таким напруженим він був. Здавалося, що навколо нього саме повітря вібрує від напруги.
Коваль повільно підняв свій погляд і поглянув прямо у вічі Бориса. Він хотів би розрядити ситуацію і заспокоїти свого друга, але його терзали ті ж самі похмурі думки. Уява малювала картини - одну страшнішу за іншу, і не було розради у його видіннях. Тепер він зрозумів стан Борового і перейнявся його переживаннями. Так ось чому Генеральний Секретар ООН Георг Вернер був таким показово зосередженим і допитувався про найдрібніші нюанси місії. Так, жартувати і блазнювати було не на часі, потрібно було проаналізувати нову інформацію:
- Я розумію, до чого ти ведеш, і до яких дій може підштовхнути таке повідомлення наших російських «колег». У наших геополітичних суперників може виникнути спокуса одним ударом, і тим більше під виглядом космічного катаклізму, знищити головного конкурента навіки та утвердити свою світову першість назавжди. А які прогнози для інших частин світу дають наші аналітики? Що буде з життям на Землі у світлі цієї нової інформації? - спитав Ярослав, з силою зціпивши свої руки і не відводячи погляду від Борового. 
Борис Михайлович, не витримавши прискіпливого погляду Ярослава, опустив голову і, понурившись, підійшов до столу та опустився в зручне шкіряне крісло. Підсунувши до себе філіжанку кави, він поклав туди дві ложечки цукру і знехотя почав її помішувати. Тільки після цього, вочевидь, опанувавши свої переживання, підняв на Коваля вже спокійний, зосереджений погляд, і тільки десь далеко, в його глибині, можна було побачити полум’я сильних емоцій, що буяли в душі у Борового. 
- Прогнози аналітики скоригували і вже не так категорично заявляють про цілковите знищення життя на Землі. Враховуючи найсвіжіші дані, вони передбачають цілковите зникнення життя на північноамериканському континенті і виникнення пилових хмар впродовж одного року над усією поверхнею Землі, правда, вони не будуть мати суцільного покриву і проміння Сонця буде інколи пробиватись до поверхні. Це, звичайно, завдасть значної шкоди спочатку флорі Землі, потім, як ланцюгова реакція відіб’ється на земній фауні. Але мінімум сонячної енергії дасть змогу значній частині земної флори і фауни пристосуватись до сурових кліматичних умов і не призведе до повного виродження життя на нашій планеті. При відповідних запасах їжі і води може бути збережено до 60% кількості людей у всьому світі. Найменше постраждають від наслідків падіння астероїда Австралія та північні райони Російської Федерації. В світлі цієї інформації Сполучені Штати Америки в штатах Канзас та Небраска оголосили підвищений стан загрози для населення. Влада не надає повну інформацію мас-медіа, щоб не викликати всеохоплюючої паніки серед мешканців, і тому людям повідомляють про незначну можливість влучання астероїда в земну твердь і, що найвірогідніше, він упаде в Атлантичний океан. Але невідомо, як довго уряд США буде спроможний приховувати правду від населення і до яких наслідків може призвести хаос після витоку цієї звістки. Цілком зрозуміло, що перемістити сотні мільйонів людей з цілого материка - це затія, яку неможливо здійснити, тому надія залишається тільки на рятувальну місію «Марс-1». 
- Як реагує на ці дані Російська Федерація? Зрозуміло, що використовуючи свої технічні можливості, вони також обрахували уточнену траєкторію і місце падіння Апофісу, - запитав Ярослав Борового, задумливо потираючи рукою підборіддя.
- Нам надійшло підтвердження по каналах української служби зовнішньої розвідки та розвідок євроспільноти, що Росія отримала ідентичні результати розрахунків. Є великий ризик того, що режим, який панує в цій країні, захоче використати природну супер бомбу в своїх інтересах і позбутись США. Прямого підтвердження цьому у нас немає, але не можна відкидати і такий варіант розвитку подій. Ти прекрасно знаєш, Ярославе, що взаємовідносини Росії та її сателітів з однієї сторони і країн, що являються членами ради ООН з іншої після початку колонізації космічного простору значно погіршилися. Російська Федерація позиціонує себе як земного лідера у всіх процесах по освоєнню космічних об’єктів, що знаходяться в Сонячній системі і заявляє про зону своїх інтересів усюди, де тільки спроможні здійснити посадку її космічні кораблі. Це стосується і марсіанських поселень, де Росія вже пред’являє претензії до поселень МААГу, під якими на глибині виявлені значні запаси води, а як відомо, це сама стратегічна сировина при колонізації як Марсу, так і іншого космічного тіла. Також виникають претензії у Росії і до наших місячних поселень, які, на думку росіян, незаконно захопили території, де під шаром реголіту [2 Реголіт – місячний ґрунт, різнозернистий уламковий-пиловий шар розміром від мм до мкм, що досягає товщини кількох десятків метрів. Складається з місячних порід і мінералів, скла, літійованих брекчій, фрагментів метеоритів.] знайдені великі поклади води у замороженому стані та є можливість видобувати рідкісний газ «гелій-3», який використовується в енергетичній сфері. Поки що ці домагання не виходять за рамки дипломатичних нот та публічних заяв від керівників Російської Федерації, але вони стають все запеклішими та агресивнішими. За допомогою всіх інформаційних засобів, що є у розпорядженні Кремля, проводиться планомірне зомбування населення, в яких Росія зображена державою, котра намагається чесно і відкрито колонізувати космічний простір, але їй на заваді стоять інші країни Земної кулі, що підло захоплюють найкращі території на інших планетах. В країні розгортається істерична кампанія під гаслами: «Росії - російський космос!!!», «Росія - найвеличніша космічна держава!!!», «Всі на захист російського космосу!!!». Таким чином, переорієнтовується все обурення та невдоволення владою, що накопичились у росіян за час бездарного авторитарного керування країною цим режимом, на зовнішнього ворога, який нібито винен у всіх гріхах. Кремль намагається реалізувати в космосі ігрища та випробувати потужну військову техніку, тобто все те, що неможливо здійснити на Землі. Застосування на нашій планеті сучасних мілітарних технологій може призвести до знищення самої Російської Федерації, тому вони, скоріш за все, вирішать перенести військові баталії у космічний простір. Країна поступово лімітує прозорість своїх кордонів і починає самоізолюватися, встановлюючи суворі обмеження для перетину кордону, як для свого населення, так і для чужинців. Єдина країна, з якою Росія найохочіше підтримує тісні економічні зв’язки - це Китай, але в цьому випадку ситуація зрозуміла: без технологічної та ресурсної допомоги Китайської Народної Республіки Росія не зможе здійснити свої амбітні космічні програми, в тому числі і військові. Будемо сподіватись, що допомога Китаю буде обмежуватись тільки побудовою для Російської Федерації різноманітного технічного устаткування, і не перейде на рівень відкритої підтримки людськими ресурсами, якщо Кремль наважиться на якісь радикальні дії. Китай значно інтегрований у світову економіку, тому йому, на відміну від Росії, невигідно згортати стосунки зі своїми економічними партнерами. Але будуючи та продаючи техніку Росії, він має суттєвий фінансовий зиск від цих операцій і на неодноразові зауваження країн євроспільноти про недопустимість побудови космічної військової техніки для інших країн, Китай просто відмовчується. Та що я тобі це розповідаю - ти і так як керівник БАРСу регулярно отримуєш агентурні звіти і, наскільки я тебе знаю, вже давно аналізуєш цю проблему, - схаменувся Борис Михайлович, що під час свого емоційного монологу розчервонівся і в запалі почав за звичкою жестикулювати руками. 
- Так, це питання я відслідковую, - погоджуючись, струснув сивою головою Коваль. - Можу ще додати до сказаного тобою, що таким чином КНР вбиває одним пострілом двох зайців: по-перше, розкручуючи маховик космічного озброєння та маючи значну частку у його світовому виробництві, Китай заробляє шалені кошти і по-друге, стикаючи лобами у протистоянні світову спільноту та Російську Федерацію, влада Китаю, як комуністичний режим, підставляє підніжку всьому імперіалізму, таким чином значно піднімаючи довіру китайського народу до партії всередині країни. Я, як і ти, сподіваюсь, що відкрито в бійку Китай на стороні Росії не виступить, тому що поміж цих двох країн забагато протиріч та амбіцій, хоча і ця допомога робить Кремль ще більш зухвалим та безцеремонним. Державна машина Росії набирає оберти у гонці космічних озброєнь. За нашою інформацією, в країні ведуться проектні та будівельні роботи над спорудженням військового космічного крейсера та малих космічних винищувачів і штурмовиків. Крім того, успішно просуваються роботи по розробці електромагнітної зброї, яка може успішно застосовуватись у космічному просторі. Матеріали для цих розробок були викрадені російською розвідкою з дослідницької лабораторії ВМС США Naval Surface Warfare Center, розташованої в Далгрені. Росія на даний момент розпрацьовує такі напрямки в сфері електромагнітної зброї: стрілецька зброя, електромагнітне артилерійське озброєння та потужні рейлгани, [3 Рейлган – електромагнітна рейкова гармата, ствол якої обладнаний двома паралельними пластинами (рейками), на які при пострілі подають електричний струм у мільйони ампер, що створює потужне магнітне поле, яке і рухає снаряд.] що будуть основною ударною силою та найпотужнішою зброєю космічного крейсера і за допомогою якого можна буде розганяти боєзаряд масою в одну тонну до 10% швидкості світла. За допомогою рейлгану можна бомбардувати планети, об’єкти, що знаходяться глибоко в надрах та великі, масивні космічні тіла. Всі напрацювання і проекти прикриваються благородною ціллю, Росія виправдовує свої дослідження у цій сфері тим, що зможе бомбардувати за допомогою рейлгану астероїд Апофіс і таким чином усуне його з небезпечної для Землі орбіти. 
- Ну а що ми зможемо їм протиставити, якщо виникне така потреба? - запитав Боровий, котрий допив свою каву і, продовжуючи слухати Ярослава, задумливо помішував кавову гущу. В силу своїх посадових повноважень, він знав всю інформацію, якою зараз оперував Коваль, але йому було цікаво дослухатись до думок та логічних висновків, які сформував для себе його друг. Керівник БАРСу був одним із небагатьох знайомих йому людей, який мав гострий аналітичний розум і при мінімумі вихідного фактажу прораховував такі прогнози майбутнього, що в більшості своїй майже завжди справджувалися. Борису подобалося аналізувати ситуації разом з Ярославом і він був задоволений, коли його друг приходив до тих самих висновків, що і він. Ось і зараз здавалося, що Ярослав озвучував вголос ті думки та сумніви, які накопичились в його голові та не давали спокою протягом тривалого часу. Він знав, що може відкрити душу перед Борисом, не боячись насмішок і глузувань, тому був цілковито щирим та не приховував свого хвилювання за професійною маскою незворушної впевненості, яку йому доводилося постійно носити, зважаючи на сферу своєї діяльності.  
- Ми можемо протиставити самовпевнену недалекоглядність посадовців вищого рангу як зі сторони ООН, так і Євросоюзу. Вони до сих пір вірять запевненням Кремля, що Росія буде дотримуватись договору про мирне використання космічного простору, який підписали члени ООН в 1967 році. Їхня наївність та довірливість мене часом бісить, - хмуро сказав Ярослав, рефлекторно стискуючи кулаки та хмурячи брови. - Деякі напрацювання у цій царині є в наших американських друзів, вони найбільше просунулись у сфері так званих «космічних воєн», але системних, планомірних та масштабних напрацювань, які можна втілити в матеріалі, немає ніде. Кожна країна у цьому питанні діє на власний розсуд і єдина перепона при виникненні космічних конфліктів з Російською Федерацією - це МААГ. 
- Але ми являємось цивільною організацією і не можемо вести справжні бойові дії в космічному просторі, ми не маємо ні таких повноважень, ні технічних засобів для агресивних дій. 
- Ось і доведеться при потребі нам самим перекваліфіковуватись у військовиків та переобладнати космічну техніку МААГу, якщо Росія все ж таки насмілиться застосувати зброю у космосі. - Ярослав раптово встав і, заклавши руки за спину, почав ходити по кабінету. - Нам потрібно буде прийняти на себе перший удар, відтермінувати безкарне знищення людей та захоплення наших поселень і об’єктів у космосі, а вже через рік-півтора, коли всім буде очевидна загроза і державні функціонери не зможуть, як страуси, ховати голову в пісок, ми надолужимо втрачений час і створимо військову техніку, рівноцінну, а можливо, і кращу, ніж її зараз має Кремль. 
Боровий мовчки слухав та спостерігав за нервовим ходінням Коваля. Він розумів, що на судження Ярослава наклала також відбиток катастрофа, яка трапилась на «Марс-1», і керівник БАРСу ніколи не пробачить винуватцям цієї трагедії загибелі товаришів. Являючись, по суті, цілком цивільною особою, Борис деколи не схвалював військового радикалізму та категоричності суджень Ярослава, але в цьому випадку, якою б не була емоційна складова цього прогнозу, він повністю погоджувався із висновками, зробленими другом. Намальоване майбутнє жахало його, змушувало подумки просити Господа, щоб такі прогнози не справдилися, але його розум аналітика і прагматика в уяві малював такі загрозливі картини, що він якнайскоріше відігнав їх від себе.
«Не може бути, щоб люди при тверезому розумі та здоровому глузді планували таку долю для людей, в якій їм відводилась роль жертовних баранів, покладених на вівтар війни», - з острахом подумав він і, намагаючись закінчити цю неприємну для нього бесіду, звернувся до Ярослава, що вже взяв себе в руки і, присівши на стіл навпроти Борового, чекав реакції на свою промову:
- Я повністю погоджуюсь з твоїми прогнозами майбутнього, ти і сам бачиш, що ми прийшли до одного знаменника у питанні подальших дій Росії, але ми не можемо з тобою забувати про головні питання, якими займається МААГ в цілому, так і завдання, що стоять перед твоєю службою. Давай будемо слідувати узгодженому плану по виконанню місій, я ж обіцяю, що докладу максимум зусиль, щоб донести наші з тобою прогнози до керівництва ООН та України. Це все, що я можу зробити в цій непростій ситуації, після цього нам залишається тільки молити Господа про мирне врегулювання всіх проблем і чекати, як будуть розвиватися події. 
Ярослав зрозумів, що бесіду закінчено і, маючи безліч нагальних справ, які вимагали його присутності, коротко попрощався з Боровим, потиснувши йому руку, і широкою, пружною ходою впевненої в своїх силах людини вийшов з кабінету... 


РОЗДІЛ ІІ

Вийшовши в коридор і за допомогою ліфта спустившись на два поверхи вниз, Ярослав опинився на поверсі, котрий займала БАРС. Час був робочим, тому коридор, по якому він йшов, був майже порожній, тільки інколи назустріч йому швидко проходили заклопотані працівники, шанобливо вітаючись із ним:
- Добрий день, Ярославе Васильовичу…
Коваль автоматично відповідав на їхні привітання, подумки все ще продовжуючи розмову із Боровим і знаходячи все нові аргументи на підтвердження своїх прогнозів щодо вірогідності військових конфліктів у космосі.
Через декілька хвилин він увійшов у свій кабінет і, згадавши заключну тезу Борового, сів за свій робочий стіл і поринув у вир поточних справ.
Його кабінет був значно менших розмірів, аніж кабінет керівника МААГу, але він повністю задовольняв всі потреби свого хазяїна. Ярослав мало звертав увагу на вишуканість оточення та комфорт, його влаштовували мінімальні спартанські зручності, головне, щоб був стіл та комп’ютерний термінал із виходом на локальну мережу БАРСу та Інтернет. Єдиною ознакою, що розкривала пристрасть, яка поглинала його повністю, були десяток великих фотознімків із зображеннями космічних пейзажів: тут були знімки Марса та Місяця, зняті з орбіти та безпосередньо на їхній поверхні, найбільша та найвеличніша гора Сонячної системи Олімп, котра знаходиться на Марсі, феєричне Сонце, що виглядало із-за диску блакитної Землі на фоні бездонного чорного провалля космічного простору. 
Всі ці фото були зроблені особисто Ярославом у його космічних мандрівках, і хоча такі фото при, можна сказати, буденності подорожей у космічному просторі, якими вони стали в двадцять першому столітті, все ж змушували відвідувачів затримувати на них захоплений погляд. На бічній стіні була закріплена скляна полиця, на якій лежали різноманітні раритетні трофеї, які він знайшов у своїх численних подорожах. Переважно це були зразки незвичних каменів з Місяцю та Марсу. 
Крім цього, на робочому столі стояли світлини його батьків, дружини і дочки. Зі своєю дружиною Ярослав познайомився після повернення з Марсу, коли проходив курс реабілітації в санаторії у Трускавці. Його майбутня дружина працювала лікарем і невдовзі між героєм-косменом та красивою, розумною Зоряною, за якою упадав весь чоловічий персонал санаторію, виник бурхливий роман, котрий поглинув їх обох, і через місяць розважливий Ярослав, несподівано навіть для самого себе, запропонував гордовитій галичанці вийти за нього заміж. Вона погодилась, і тепер їхній донечці Яринці йшов уже четвертий рік. Одруження було ще однією і, мабуть, однією з головних причин, чому він погодився стати керівником БАРСу і вести більш осілий спосіб життя, хоча осілістю це можна було назвати тільки умовно: так, тепер він не приймав участі у тривалих місіях, але в зв’язку з важливістю та відповідальністю роботи часу на сім’ю залишалось дуже мало. Зараз він разом із сім’єю проживав у Києві і, інколи, коли не знаходився у відрядженні на Місяці або не займався питаннями БАРСу в інших країнах світу, Ярослав кожну вільну хвилину із задоволенням проводив зі своєю родиною та дивував їх приємними несподіванками. 
Через півгодини він натиснув селекторну клавішу і, звернувшись до свого секретаря, промовив:
- Будь ласка, викличте до мене Горського.
Через п’ять хвилин у кабінеті з’явився його заступник, який відповідав за питання безпеки МААГу. Це був кремезний тридцятип’ятилітній чолов’яга середнього зросту, який рухався із грацією хижака і його скрадливі рухи видавали в ньому майстра із єдиноборств. Незважаючи на свою кремезну статуру, він був рухливий як ртуть і при необхідності міг дати фору будь-якому легкоатлету. Фелікс провадив здоровий спосіб життя і віднаходив, попри свою завантаженість роботою, щоденно 2-3 години для занять на тренажерах. Коли Ярослав у душовій уперше побачив Горського з голим торсом, хоча у нього самого була прекрасна, атлетична фігура, він був просто вражений. Здавалося, що перед ним знаходиться живий древньогрецький бог, настільки всі м’язи його тіла були рельєфними і розвинутими. Горський був незмінним чемпіоном МААГу зі східним єдиноборств, який щорічно проводився у стінах агентства. Специфіка роботи вимагала прекрасної фізичної форми від його працівників і керівництво тільки вітало наявність у своїх рядах справжніх спортсменів.
Ярослав також захоплювався єдиноборствами, тому із задоволенням, коли віднаходив час, приєднувався до Фелікса в походах у спортзал і ставав його спаринг-партнером. Таким чином, їхні взаємовідносини були спільними не тільки на роботі, але і поза її межами, тому і не дивно, що невдовзі вони стали друзями.
Горський міцно потиснув руку Ковалю і, сівши в крісло навпроти нього, з очікуванням подивився на нього.
Ярослав відсунувся від монітора комп’ютера і уважно слідкуючи, як відреагує Фелікс на його слова, промовив:
- Після сьогоднішньої наради мав розмову з Боровим, його нові дані відповідають тим висновкам, до яких ми з тобою прийшли раніше. Розвідки наших союзників фіксують підвищений інтерес російської сторони до Апофісу і припускають, що його можуть використати, як природну бомбу, яка змете з поверхні Землі США, тим паче, учені детально вирахували його траєкторію та місце падіння. Він поцілить у поверхню Землі в районі штатів Канзас та Небраска, тому у випадку його падіння на такій країні як США можна буде поставити хрест. 
На обличчі у Фелікса, якого за статуру та врівноваженість поза очі називали «людина-кремінь», не здригнувся ані один м’яз, хоча він і був вражений цією новиною. Він тільки сильніше стиснув свої величезні долоні в кулаки і спокійно промовив:
- Так, це погані новини, хоча ми і так не були з тобою в стані ейфорії і знаємо, чого можна очікувати від росіян. До речі, до твоєї скарбнички поганих новин можу додати ще одну: сьогодні зафіксована невдала спроба проникнення у головний сервер МААГу. Ми відстежили адреси зловмисників. На думку наших комп’ютерних фахівців, тут попрацювали професіонали найвищого ґатунку. Вони заплутували сліди через Нову Зеландію та Іспанію, але джерело нападу знаходиться на території Російської Федерації у місті Хабаровськ. На наш офіційний запит до російської генпрокуратури, нам надійшла лаконічна відмовка, що надана інформація знаходиться на стадії перевірки. Маючи гіркий досвід попередніх аналогічних випадків, можна із сумом констатувати, що ця справа буде похоронена, як інші аналогічні звернення. В контексті твоїх новин я впевнений, що росіяни також отримали нові результати скорегованих обрахунків траєкторії руху Апофісу і намагаються дізнатися про наші плани або, що ще гірше, планують повторити свій трюк із перепрограмуванням електронної системи «Марс-1». Але ми насторожі і готові до такого розвитку подій. Так що очікую твоєї вказівки щодо режиму роботи БАРСу, чи час вже терміново вводити стан підвищеної безпеки нашої організації? - задав він питання Ковалю, хоча як професіонал здогадувався, яка відповідь пролунає. 
- Загальної тривоги піднімати не будемо, але варто посилити охорону «Марс-1» та учасників цієї місії. Через три дні з мису Канаверал стартує місячний човник, на облавку якого буде знаходитись екіпаж «Марс-1», тому забезпеч стовідсоткову гарантію безпечного доправлення екіпажу корабля на місячний космодром Шеклтон. Ми не зможемо підстраховувати їх під час виконання завдання, але гарантуй мені надійний початок експедиції та старт «Марс-1». Кинь усі наші технічні засоби на забезпечення надійного трафіка [4 Трафік – від англ. traffic: «рух, транспорт». У цьому випадку Ярослав має на увазі рух корабля до Апофісу.] для цієї винятково важливої місії. По вектору руху корабля не повинно бути жодного підозрілого природного або штучного об’єкту, пристрої сканування повинні відслідковувати кожен метр космічного простору в дослівному сенсі цього слова. 
- Ярославе, покладись на мене. Стовідсоткову гарантію безпеки дати не можу, ти сам прекрасно знаєш, що росіянам набагато легше зробити паскудство, аніж нам передбачити всі їхні дії, але зроблю все можливе і неможливе.
Коваль, знаючи характер Фелікса та його вірність даному слову, трохи заспокоївшись, схвально кивнув головою. Тепер він не сумнівався, що Горський витягне всі жили із себе та підлеглих, але виконає свою обіцянку. Деколи Ярославу здавалося, що для його заступника немає нездійсненних завдань, який цілеспрямованістю та впертою вірою у свої сили міг «звернути гори», якщо б перед ним стояло таке завдання. Тому він зі спокійною душею перейшов до обговорення інших справ, які вже не стосувалися спасіння Землі від астероїда, але також були нагальними і потребували скоординованих дій керівництва БАРСу…  

*    *    *

18 грудня 2028 року 03.00 ранку за загальноземним часом. 
Місячний космодром Шеклтон…

Глухо зашипіла гідравліка, зачиняючи створ перехідного шлюзу за п’ятіркою новоприбулих. 
Боровий, Коваль та Горський разом із супроводжуючими їх двома кремезними охоронцями, котрих, незважаючи на відчайдушні протести Бориса Михайловича, приставив до керівника МААГу Фелікс, прибувши на Місяць за допомогою спеціального рейсу місячного човника, нарешті  потрапили  всередину  стартово-посадкового комплексу, де знаходились приміщення для пасажирів та працівників, які забезпечували обслуговування та надійну роботу космодрому Шеклтон. 
Комплекс складався з шести автономних споруд: вежі керування польотами, житлового термінала для людей, складського приміщення, ангара для допоміжної техніки, майстерні для збірки і обслуговування космічного транспорту, що постійно розбудовувалась і у найближчих планах повинна була стати повноцінним заводом, віддалік знаходився масивний куб ядерної енергостанції. Вони сполучалися між собою герметичними переходами, якими можна було пересуватись без громіздких скафандрів. При необхідності, у випадку аварійних ситуацій, споруди автоматично ізолювалися і переходили на автономне функціонування. Кожна з них мала аварійне джерело живлення і могла близько року безперебійно забезпечувати людей теплом, регенерованим повітрям, водою та їжею з недоторканого запасу. Комплекс був збудований стаціонарно із будівельних блоків, що формувалися з місячного реголіту та захисного антирадіаційного шару, які надійно захищали тендітні організми людей від жорсткого впливу космічного простору. 
Ярослав та його колеги із задоволенням відкрили забрала своїх гермошоломів і вдихнули місцеве повітря. Воно відрізнялось від корабельного і несло в собі гіркувато-металічний присмак, до якого починав звикати уже через декілька хвилин. Усіх трохи стомила нудна процедура, яка тривала у перехідному тамбурі, але вони із розумінням ставились до потуг автоматики, що вела постійну боротьбу із місячним пилом, котрий, маючи абразивні властивості та несучи електростатичний заряд, зменшував терміни роботи механізмів, а у випадку потрапляння в легені загрожував здоров’ю людини.
Зустрічав високоповажних контролерів особисто керівник космодрому Джованні Каррера. Його округла, повна фігура в широкому сірому комбінезоні, здавалося не йшла, а котилася до входу в термінал, що в умовах пониженого місячного тяжіння виглядало дуже кумедно, і це трохи підняло настрій керівників агентства та викликало добродушні посмішки на їхніх обличчям. Підкотившись до них, Джованні з широкою відкритою усмішкою на своєму круглому обличчі, добре знаючи всіх особисто, балансуючи на грані панібратства та поваги, широко розвів руки, ніби хотів їх усіх водночас обняти. Потім, жестикулюючи із італійським темпераментом та розтягуючи закінчення слів, як це роблять на його батьківщині в Тоскані, промовив: 
- Шановні мої! Радий вас бачити!.. Прошу всіх у гардеробну, де ви зможете скинути ці, як я підозрюю, остогидлі для вас скафандри… 
Таке звернення не викликало у них відторгнення, а навпаки, запалило ще ширші посмішки. На Джованні просто неможливо було гніватись, тому що, попри свої зовнішні дані та фамільярне поводження, італієць завжди знав час і місце такої поведінки, а коли справа стосувалась його дітища - космодрому, куди він вкладав весь свій час і сили, Каррера перевтілювався у вимогливого та прискіпливого шефа і при потребі вмів так приструнити недбалого працівника, що той уже ніколи не бажав потрапити під роздачу запальному італійцю. Весь колектив космопорту любив і шанував свого «патрона», саме таке звернення на його адресу було улюбленим для Джованні. 
Їхня група підійшла до дверей, що втягнулись у стіну від легкого доторку до сенсорної пластини і опинились в гардеробній, де в скаф-захватах висіли скафандри різних моделей. Там вони зняли свої скафандри і залишилися в стандартних комбінезонах БАРСу, які вони одягнули під час виходу з човника та посадки в місячний всюдихід, який і доставив їх у цей термінал.
Керівник МААГу після довгих вагань все ж таки вирішив особисто бути присутнім під час старту такої непересічної місії, від якої залежала доля їхньої рідної планети. Хоча виконавцем цього завдання була БАРС, але головною відповідальною особою являвся Боровий, тому йому просто несила було сидіти в Києві і пасивно через відеозв’язок спостерігати за стартом «Марс-1». Початок експедиції транслювали усі великі телеканали і мільярди людей через декілька годин будуть з тривогою і надією спостерігати за цією доленосною подією. На годину старту церкви різних конфесій збиралися провести відправу і молитися за вдале виконання місії. Це дійство об’єднало все людство в єдиному прекрасному пориві всепрощення, чистих і світлих почуттів один до одного. Люди вибачали старі образи, розуміючи, що у порівнянні із загрозою, яка постала перед усім світом, їхні кривди - це пилинки, ніщо, всю цю земну нікчемну суєту потрібно було відкинути на задній план і думати тільки про одне: «Чи буде майбутнє у наших дітей та, власне, і у всього людства?» В безлічі будинках світлини екіпажу «Марс-1» стояли на чільному місті, а діти та дорослі невпинно молилися за своїх рятівників.
Якщо ж хтось і планував чорні плани, котрі мали на меті зашкодити усуненню Апофісу зі шляху Землі, ці прагматичні вбивці значної частини людства творили свої плани нишком під непроникною завісою секретності. 
І ось при таких настроях, що панували на всій Землі, Борис Михайлович був просто зобов’язаний особисто знаходитись на місці події, останній раз власноруч все перевірити та проконтролювати старт космічного корабля. 
- Чи можемо ми відвідати екіпаж і задати їм декілька питань? - звернуся він із проханням, розуміючи, що в зв’язку з цейтнотом часу може отримати і негативну відповідь. 
 - Зараз астронавти проходять завершальну медичну перевірку і ви можете поспостерігати за ними та звернутись до них, - відповів керуючий космодромом, - знаючи, що у керівника такого рангу, яким являється Боровий, є карт-бланш на будь-які примхи та побажання. 
На час старту «Марс-1», зважаючи на винятковість ситуації та розпорядження БАРСу, були припинені всі дії на космодромі ­­­- як поточні, так­­ і пов’язані зі стартом та посадкою інших кораблів. Технічні служби були зосереджені тільки на одному - забезпечити 100-відсоткову надійність старту корабля до астероїда. Звична охорона космодрому була посилена підрозділом БАРСу, який унеможливлював непомітне проникнення чужинців на територію Шеклтону, тому Каррера взяв ситуацію під особистий контроль і, попри свій постійний оптимізм та філософське ставлення до несподіваних проблем, мріяв про те, щоби доленосний старт відбувся чимшвидше і все увійшло в звичне русло.
Він провів їх у центральний коридор і, пройшовши з десяток метрів, їхня група зайшла в напівсферичну кімнату, яка була наполовину розмежована прозорою стіною. У частині приміщення, до якого вони зайшли, за комп’ютерними терміналами сиділи троє фахівців у білих медичних комбінезонах, за склом знаходились медичні пристрої, біля яких у зручних діагностичних кріслах сиділа трійка косменів. Навколо них поралися ще двоє медичних спеців. По лицях космонавтів було видно, що такі обстеження для них звична справа і вони сиділи у цілком розслаблених і вільних позах. 
Боровий та супроводжуюча його група підійшли до прозорої перебірки і декілька хвилин мовчки спостерігали за тим, що відбувалось перед їхніми очима.
- Дайте мені зв'язок з екіпажем, - не витримавши мовчання, що затягнулось, звернувся Борис Михайлович до операторів, які, не звертаючи на них уваги, і надалі займалися своїми справами.
Один з фахівців перемкнув якусь клавішу і, поглянувши на Борового, мовчки йому кивнув.
- Добрий ранок, екіпаж космічного корабля «Марс-1». До вас звертається керівник МААГу Боровий Борис Михайлович, - озвався Боровий, з легкістю переходячи на англійську мову. - Як самопочуття? Який настрій перед виконанням завдання?
- Добрий день, Борисе Михайловичу, - відповіла миловидна тридцятилітня шатенка, командир корабля Беатріс Клеман, що сиділа в центрі трійки косменів. Вона разом із екіпажем неодноразово спілкувалася з керівником МААГу, тому не витрачала часу на процедурні розшаркування перед ним. Через прозору перебірку вона чітко бачила новоприбулих і, в свою чергу, також уважно розглядала їх. - Настрій у екіпажу бадьорий, прекрасно розуміємо покладену на нас відповідальність і тому можу вас запевнити, що зробимо все від нас залежне, аби відвернути загрозу, що постала перед людством.
Сухий і впевнений голос Беатріс із ледь помітним французьким прононсом тільки підкреслював враження про неї, як про нетривіальну самодостатню особистість із лідерськими якостями, що вміє брати на себе відповідальність та тримати ситуацію під контролем. ЇЇ підлеглі, що сиділи по обидва боки від неї, Тарас Бойко та Джон Девіс, тільки зосереджено, ствердно ледь схилили голови, таким чином погоджуючись зі словами свого командира. Думками вони вже були далеко звідси і всоте подумки прокручували всі свої дії у ситуаціях, що можуть виникнути під час виконання цього небезпечного і особливо важливого завдання.
- Не буду відволікати вас від приготувань, тому побажаю тільки, щоб Господь і фортуна не відвернулися від вас у цей нелегкий для всієї Землі момент! - Трохи пафосно і урочисто, не в звичній для нього манері, промовив Боровий. Але голос його здригнувся від хвилювання і астронавти з розумінням поставившись до хвилювання керівника агентства, хором подякували йому за побажання і знову віддалися в умілі руки медиків.
Поки тривав цей діалог, Горський підійшов до оператора і поцікавився, на якій стадії медичний огляд і які його результати. Фахівець голосно, так щоб його водночас почули інші, підтвердив цілковите здоров’я космонавтів та їхню готовність до польоту. 
Борис Михайлович залишившись задоволеним як станом екіпажу, так і відповідями командира корабля, звернувся до керуючого космопортом та своїх підлеглих із пропозицією:
- Ну що, панове, давайте з вами пройдемо на контрольну вежу керування польотами, з якої і будемо спостерігати за цим історичним стартом, - і заздалегідь знаючи, що заперечень не почує, попрямував до виходу… 

*    *    *

18 грудня 2028 року 06.30 ранку за загальноземним часом. 
Місячний космодром Шеклтон. 
Контрольна вежа керування польотами…

Куполоподібний зал керування польотами, в якому стояла напівтемрява, окупувала в’язка напруга, котру можна було відчути фізично. В приміщенні стояв низький гул, який створювала суміш звуків від механізмів систем життєзабезпечення, працюючої електроніки, що займала третину цього залу, коротких фраз, якими перекидалися чергові оператори, котрі сиділи біля комп’ютерних терміналів. 
Здавалося, що найменший різкий звук, люба несподіванка спровокує справжній вибух. Можливо таке суб’єктивне відчуття було тільки у нього, але саме так міг охарактеризувати Боровий настрій, що панував навкруги. За своє життя він не раз особисто відправляв небезпечні космічні місії, але ні разу не відчував такого напруження, який охопив його тепер. 
При попередніх стартах мова йшла, першочергово, про забезпечення життя екіпажу, прорахунку всіх можливих небезпек та зведення ризику до мінімуму. При невдачі експедиції, нові місії з таким самим завданням можна було посилати знову і знову. На кону стояла тільки втрата темпів освоєння Сонячної системи.
 Зараз все було інакше: це була перша повноцінна рятувальна акція аварійно-рятувальної служби і від невдачі цієї експедиції залежало не тільки життя екіпажу космічного судна, яке було безумовно цінним та швидкість колонізації космічного простору, але й існування самої планети Земля у тому вигляді, яким ми його знаємо. Від «Марс-1» залежить: чи в цьому агресивному середовищі буде продовжувати квітнути унікальна планета, чи вона скотиться у кращому випадку по еволюційній драбині до рівня середньовіччя, або перетвориться на мільйони інших небесних тіл, де життя ледь жевріє.  
Виринувши, нарешті, в виру своїх внутрішніх переживань і нишком роззирнувшись довкола, Борис побачив, що навколишні зайняті передстартовими приготуваннями «Марс-1» і, скоріш за все, просто не мають часу думати про всі варіанти розвитку подій. Оператори стиха доповідали у свої гарнітури зв’язку про стан корабля, результати контрольних тестів його електронних систем, самопочуття космонавтів, становище стартово-посадкового поля, чистоту стартового коридору та ще десятки параметрів, у випадку невиконання яких, виліт корабля був просто неможливий. Фактично, кожен з працівників космодрому, що знаходився зараз на чергуванні, без підказок відмінно виконував свої обов’язки, працював як маленька шестерня великого механізму і тепер любе втручання сторонньої людини тільки внесло б дисонанс у цю гармонійну симфонію роботи згуртованого колективу. 
Всі звіти операторів і кінцеві протоколи тестів електронних систем стікалися до однієї людини, Джованні Каррера, котрий з огляду на відповідальність місії, вирішив особисто бути диспетчером старту «Марс-1». У цьому не було нічого дивного, старт можна було назвати епохальним, транслювався в прямому ефірі для мільярдів землян і він, як і Боровий не міг бути осторонь у цей важливий момент. Це був його космопорт і у випадку безглуздого збою винним буде не черговий диспетчер, а особисто він. Тому зараз Каррера знаходився у цьому ж таки приміщенні за пультом центрального терміналу вежі керування польотами. Руками він обперся об панель терміналу, вся його фігура підтягнулася, обличчя затверділо, демонструючи найбільшу степінь зосередженості. За звичкою, рефлекторно, не відриваючи очей від монітора, він покусував зубами нижню губу. В цей момент ніхто не впізнав би у цьому зосередженому, як струна напруженому від хвилювання мужчині того веселуна, котрий всього лишень декілька годин назад так потішно зустрічав керівництво МААГу. На ньому була така ж гарнітура зв’язку, як і на інших операторах, в котру він кидав рубані, короткі фрази, якими підтверджував фіксацію повідомлень операторів. 
Боровий, щоб також увійти в ділове русло, яке домінувало в цьому приміщенні, звернувся із запитанням до Горського, який разом з охоронцями та Ковалем, стояв біля нього:
- Феліксе, яким чином забезпечена безпека старту корабля?
- Звична охорона космопорту підсилена підрозділом спецназу БАРСу. Орбітальні супутники, протиметеоритний комплекс та засоби сканування навколишнього простору переведені у стан підвищеної готовності. Стартовий коридор чистий і в разі виявлення у цьому секторі підозрілих об’єктів розміром до метра, ми швидко про це дізнаємось. До миттєвого вильоту готові два швидкісних судна, які мають на своєму облавку протиметеоритні ракети класу «космос-космос», які при потребі можна застосувати як проти природних, так і проти штучних об’єктів. - Горський доповідав розмірено, без інтонацій, спокійно дивлячись йому у вічі, і саме така манера заспокоїла Борового та трохи зняла його нервове напруження. Схвально кивнувши головою, він знову почав спостерігати за подіями, що розгорталися навколо нього.  
Зверху по всьому периметру диспетчерської розташовувались величезні екрани зовнішнього огляду, і хоча приміщення знаходилось всього в п’яти метрах від поверхні, за допомогою відеодатчиків, що знаходились на тридцятиметровій вишці комплексу зв’язку, створювалась стовідсоткова ілюзія, що екрани - це справжні вікна і зал перебуває на тридцятиметровій висоті над поверхнею дна місячного кратера. Безумовно, при потребі на екрани виводилось зображення, яке отримували з найрізноманітніших точок, де знаходилась відеоапаратура, починаючи з орбітальних місячних супутників і закінчуючи проекцією рубки «Марс-1». 
На екранах виднівся краєвид, котрий розкинувся навколо вежі керування польотами, з хаотичним нагромадженням мертвих скель, що тонули у пітьмі, різко дисонував освітлений, геометрично правильний периметр стартово-посадкового поля, на якому знаходився самотній сріблястий контур космічного корабля. Високо вгорі сяяла освітлена смужка краю кратера, де знаходилось швидко зростаюче поселення людей. Над головами розкинувся чорний шатер безмежності, пронизаний міріадами далеких світил та зоряних скупчень. У цьому світі панували темні, похмурі кольори. Цей віковічний краєвид, який був незмінним на протязі мільйонів років, ще більше підкреслював чужорідність людських творінь на Місяці, і це змушувало з тугою згадувати безмежні барвисті земні поля, які голубив теплий вітерець, насичуючись запахом духмяних трав, привітне пестливе сонце, солодку вологу дощів, котрі зрошували та давали життя всьому сущому.
Але тому на Місяць і прийшли люди, щоб перетворити його на квітник, на місце, де будуть такі ж умови життя, як і на нашій рідній планеті. Це був початок довгого, нелегкого та небезпечного шляху, і тільки правнуки теперішніх колоністів зможуть існувати у нормальних умовах, а першопрохідці ж поки що змушені жити аскетично та багатьом жертвувати, хоча і були в значно кращих умовах, аніж колоністи на Марсі, оскільки при бажанні могли за декілька годин потрапити на Землю на облавку місячного човника. 
Каррера виконав декілька маніпуляцій на пульті і на двох центральних екранах похмурий пейзаж змінило зображення рубки керування «Марс-1». Екіпаж корабля знаходився в протиперевантажувальних ложементах: Беатріс Клеман - у командирському, Джон Девіс - у штурманському і Тарас Бойко - на місці пілота. Хоча старти кораблів з місячного космодрому стали рутиною і не викликали ніяких технічних складнощів, зважаючи на те, що за стартом спостерігало все людство, керівники вимагали від екіпажу дотримання всіх існуючих інструкцій і відповідної поведінки. Тому космени були вдягнуті в білосніжні гермокостюми з емблемами БАРСу на лівій стороні грудей (на золотому фоні ошкірений барс в передніх лапах тримає ніжно-блакитну кулю Землі) з відчиненими лицьовими щитками гермошоломів, які герметизувались за секунди.  
Було видно, що астронавти хвилюються, можливо, навіть більше від усвідомлення, що за ними спостерігає така кількість людей, аніж від думок про майбутню місію. Виконання завдання розпочнеться через декілька тижнів, а родичі, високопосадові особи та прості люди ловили кожну секунду прямої трансляції, кожний їхній порух, щоб потім обсудити та поділитись враженнями від цієї визначної події. 
Над залом пронісся, підсилений динаміками, голос Каррери:
- Увага всім службам космодрому Шеклтон! До старту космічного корабля «Марс-1» залишилось три хвилини. Всі системи в нормі… Даю трихвилинний відлік часу…
Над куполом диспетчерської зали, в рубці керування «Марс-1», в квартирі майже кожного землянина лунав синтезований голос електронної аналітичної системи:
- Дві хвилини сорок секунд… Дві хвилини тридцять секунд…
У рубці корабля Беатріс Клеман кинула погляд на термінал, що знаходився перед нею. Всі показники були в межах норми, і хоча старт корабля був повністю автоматизованим і зараз ним керувала корабельна електронна система ELАS, вона в силу свого характеру і професійних навичок намагалась тримати все під контролем.
- Одна хвилина двадцять секунд…
Боровий, не помічаючи, що міцно стиснув руки в кулаки, пошепки повторював відлік.
- П’ятдесят секунд… Сорок п’ять секунд…
У Каррери похололо в грудях, коли на його моніторі з’явилося якесь повідомлення. Але це була тільки звістка від ретивого заступника, що все гаразд і межі стартового коридору вільні від будь-яких об’єктів. Подумки лайнувшись, він пообіцяв собі, що потім відірве йому голову за те, що ледь не довів його до інфаркту і надіслав «ОК», підтверджуючи тим самим отримання повідомлення.
- Двадцять секунд… П'ятнадцять секунд…
Люди, що хотіли перешкодити цій місії, також відслідковували старт корабля і вже наперед зловісно посміхалися, смакуючи, яке потрясіння очікує на все людство…
- Три… Два… Один… Старт.
З днища корабля вирвалися чотири блідо-блакитні клинки розпеченої плазми, і корабель, спочатку неохоче, а потім все більше пришвидшуючись рвонув у чорний небосхил Місяця назустріч небезпеці, пригодам та одвічній славі… 


РОЗДІЛ ІІІ

10 січня 2029 року. 
Космічний простір у 169 230 405 кілометрах від Землі.
Облавок «Марс-1»… 

Навколо панувала пітьма, що була розбавлена лишень світлом далеких скупчень зірок. У безкінечному просторі один навпроти іншого зависли два супротивники, в яких були діаметрально протилежні завдання: астероїд Апофіс та земний космічний корабель «Марс-1». Відстань між ними за космічними мірками була вельми малою - п’ять кілометрів, і сторонньому глядачеві, якщо б такий зараз спостерігав за цим сектором космічного простору зі сторони, здалося б, що вони неодмінно зіткнуться один з одним.
Помилковим було і відчуття того, що вони непорушно висять у космічному просторі. У Всесвіті немає тіла, яке б перебувало у статичному спокої і не було б у русі. Так, відносно один одного вони не рухались, але це сталось тільки тому, що «Марс-1» зрівняв свою швидкість зі швидкістю цієї космічної брили.
Насправді, вони рухались у напрямку Землі із запаморочливою швидкістю 30,73 км/с і вже через три з половиною місяці астероїд наблизиться на небезпечну для нашої планети відстань, а через сім років, якщо йому у цьому не перешкодити, впаде на поверхню Землі.
В цю хвилину в рубці керування кораблем знаходились усі три космонавти, хоча зараз і була вахта Джона. На оглядових екранах виднілось збільшене зображення астероїда і зараз астронавти, затамувавши подих, допитливо розглядали його.
Апофіс мав неправильну видовжену форму. 
Вся його сіро-чорна поверхня була вкрита заглибинами та кавернами, що утворились в результаті дії жорсткого випромінювання та зіткнень з космічними тілами. Його теперішній вигляд формувався мільярдами років, це був релікт, що «бачив» утворення нашої Сонячної системи. Він пережив багато баталій з маломірними об’єктами і тепер готувався до своєї вирішальної битви із Землею, в якій повинен був остаточно зникнути і стати частиною нашої планети. Але у цьому і полягала місія астронавтів - зберегти їх обох і розвести у космічному просторі на безпечну віддаль. 
Його вид заворожував, складалося враження, що вся багатомільйонна маса брили намагається продавити плівку екранів і розчавити сміливців, що насмілились потурбувати його. 
Для Тараса астероїд формою асоціювався з фігурою людини, що схилила голову та підібгала під себе руки і ноги. Бойко струснув головою, відганяючи ману, і поділився своїми враженнями з товаришами. 
- Так, дійсно, віддалена схожість справді є, - промовила Беатріс після декількох хвилин мовчання. Джон також підтвердив, що бачить цю подібність.
- Ну що ж, тоді будемо направляти цю «людину» на путь істинний, - промовила, посміхаючись, командир корабля, і всі дружно засміялись цьому каламбуру. Влучний жарт командира корабля розвіяв мінорний настрій її підлеглих. 
Клеман звернулась із завданням до корабельного навігатора, хоча знала, що відповідно плану місії, скоріш за все, електронна система вже займається цим питанням:
- ЕЛАС, проведи локацію поверхні астероїда та віднайди зручне місце для посадки автоматичного зонда. Зроби розрахунок траєкторії нашого руху та точку зависання, з якої найзручніше провести десантування апарата, - і вже звертаючись до косменів, додала: - Розпочнемо виконання першого етапу нашої місії - посадку на поверхню Апофісу безпілотного розвідника, за допомогою якого зможемо виконати місію. Джоне, повідомиш мене, щойно будуть опрацьовані результати локації… 
- Прийнято… Виконую, - пролунав у рубці рівний без обертонів голос електронної системи корабля.
Електронно-аналітична система, що була створена, як пілотний проект у 2020 році для космічного корабля «Марс-1», виявилася вельми ефективною, і тепер ця серія з певними модифікаціями встановлювалася на всіх великих кораблях космічного флоту МААГу. Звичайно, після трагедії, що сталася під час польоту на Марс, був подвоєний захист навігатора від зовнішнього втручання, посилена підзвітність ЕЛАС екіпажу корабля та внесені незначні зміни в базовий пакет програм. При цьому зберігався принцип загального кластера корабля, тобто сегментного доповнення локальних електронних мереж у загальну комп’ютерну мережу корабля та спроможність електронної системи кожного відсіку ставати у випадку руйнування корабля повноцінною автономною локальною кіберсистемою. 
- Тарасе, ти поки що можеш відпочивати. Зустрінемося в рубці, коли будуть отримані остаточні результати локації астероїда, - промовила Беатріс і, кинувши погляд на головну консоль керування кораблем, де в спокійному ритмі перемигувались смарагдові вогники, котрі свідчили про штатну роботу всіх систем корабля, також вийшла із приміщення… 

*    *    *

Через три години екіпаж у повному складі знову зібрався в рубці корабля.
На екранах зовнішнього огляду ледь помітно обертався кам’яний колос, підставляючи своє тіло під світло сонячних променів. На центральний екран Джон Девіс вивів уже готові результати локації поверхні астероїда, котрі були об’єднані у загальну карту поверхні, отриманої за допомогою локаційних систем «Марс-1». Внизу екрана висвічувались фізичні та просторові характеристики Апофісу: розміри, маса, альбедо, перигелій, афелій, орбітальна швидкість та інші параметри, які на цей час прорахував корабельний навігатор. 
На карті знаходились дві позначки - рубінова і зелена. Рубінова розташовувалася в нижній, ширшій частині астероїда, і вказувала на місце розташування радіомаяка, який був встановлений у 2013 році за допомогою автоматичного космічного апарату «Іуну-1» [5 Іуну – (міфологія стародавнього Єгипту) великий кіт Іуну захищає священне дерево життя Ішед від змія Апофіса. ]. Саме на його радіосигнал і орієнтувався навігатор «Марс-1», щоб безпомилково вийти у точку рандеву із Апофісом. Зеленою цяткою було позначене місце майбутнього десантування автоматичного зонда «Іуну-2» із облавка «Марс-1». Це місце знаходилось якраз посеред «спини» астероїда.
Космонавти зайняли свої місця у протиперевантажувальних ложементах згідно штатного розпису. 
- Тарасе, твій вихід. Наблизься до астероїда, але не ближче, ніж на кілометрову відстань, і зроби маневр зависання над місцем посадки автоматичного зонда, - звернулася Беатріс до Бойко, якому найкраще із них трьох вдавалося на симуляторах у віртуальній реальності саджати зонд на поверхню астероїда. Крім того він являвся пілотом «Марс-1», хоча при необхідності керувати кораблем, та ще й при допомозі ЕЛАС умів кожен із них. За таких обставин було вирішено, що управляти посадкою зонда буде саме він.
- Джоне, скинь на його термінал розрахований маршрут руху, - попрохала Клеман штурмана корабля. 
Бойко, дочекавшись доки штурман перекине йому потрібний файл, зручніше вмостився у кріслі, окинув поглядом консоль керування, жестом піаніста стряхнув руками і його пальці звично і швидко забігали по клавіатурі комп’ютерного термінала, вводячи параметри завдання. 
У просторі з кораблем почали відбуватися зміни: раптом у кормовій частині космічного корабля зблиснуло і засяяло пронизливо-блакитне світло і «Марс-1», маневруючи, по плавній параболі, поступово зменшуючи дистанцію з брилою, почав виходити у точку контакту. 
На екранах знову поплили одноманітні, похмурі пейзажі поверхні астероїда, які нагадували ландшафти Місяця, і здавалося, що не було трьохтижневої гонитви з максимальним прискоренням для виходу в розрахункове місце зустрічі з астероїдом, а ось-ось черговою картиною на екранах зовнішнього огляду з’явиться стартово-посадкове поле космодрому Шеклтон. 
Маневр продовжувався близько двох годин. 
Нарешті останній раз відпрацювали маневрові двигуни, викидаючи у космічний простір струмінь плазми, і корабель завмер над обраним місцем, витримуючи дистанцію, яка була безпечною у разі невдалої посадки зонда.
Тарас з полегшенням та посмішкою відкинувся на спинку пілотського ложемента. Він дійсно міг собою пишатися, маневр був проведений просто блискуче.
- Молодець, Тарасе… Тепер активуй зонд і розпочинай процедуру його старту, - стриманим, командирським тоном промовила Беатріс, але Бойко, вже вивчивши її манеру поведінки, вловив у її голосі ледве відчутні нотки задоволення від виконаної ним роботи. - Не розслабляйся, другого шансу у нас не буде.
Тарас також прекрасно розумів, що без допомоги зонда майже неможливо виконати місію, і у випадку його втрати або пошкодження вони, щоб все ж таки виконати завдання, змушені будуть докладати надлюдських зусиль. Зонд був переповнений різною апаратурою, за допомогою якої вони визначать з чого складається астероїд, зможуть уточнити його орбітальні характеристики, які будуть транслюватися на Землю та їхній корабель, що в подальшому дасть змогу знати про кожен «крок» Апофісу. Але найголовніший прилад, котрий потрібен для виконання саме їхньої місії - лазерний далекомір. Саме за допомогою цього далекоміра, синхронізувавши роботу електронної системи зонда та корабельного навігатора через канал телеметрії, вони зможуть постійно вносити корективи в роботу двигунів «Марс-1», що буде виконувати роль «гравітаційного тягача», і це дасть змогу, постійно відслідковуючи всі зміни орбіти, перемістити Апофіс так, щоб він уже ніколи не загрожував Землі.
Тарас глибоко вдихнув і, подумки попросивши допомоги у Господа, через свій термінал розпочав уводити потрібні команди, що розпочинали процедуру активації та старту «Іуну-2». 
ЕЛАС прийняла команди і через декілька секунд в районі вантажного відсіку почали повільно розкриватися вакуум-створи п’ятдесятиметрового стартового комплексу, де окрім посадкового модуля знаходилась восьмиметрова тарілка автоматичного зонда. 
- Починаю п’ятихвилинне тестування всіх механізмів та електронних систем «Іуну-2», - повідомила ЕЛАС і монітор командира та дисплей Тараса переповнилися символами, що демонстрували їм, які системи цієї миті тестує навігатор їхнього корабля. Окрім того, ЕЛАС повідомляла їх вербально: 
- Кіберсистема зонда увімкнена і працює в штатному режимі… Канал телеметрії увімкнений та працює в штатному режимі… Головний двигун - норма… Двигуни корекції - норма… Системи орієнтації - норма… 
Екіпаж із хвилюванням очікував закінчення цієї процедури, найбільше хвилювання було помітне у відкритого та компанійського американця. Від хвилювання він за звичкою гриз нігті на лівій руці. Колеги зазвичай жартували з цього недолугого дивацтва, яке він безуспішно намагався викорінити, але тепер їм було не до цього, вони не відривали поглядів від своїх моніторів.
- Тестування закінчене… Швартові фіксатори від’єднанні… Розпочинаю десятисекундний стартовий відлік, - нарешті сказав навігатор довгоочікувану фразу.
Тарас вдивлявся у безкінечні колонки інформації, що пробігали перед ним по екрану монітора, намагаючись, хоча це було вкрай важко, самому зрозуміти протоколи електронних систем.
- Три… Два… Один… Старт…
Екіпаж спостерігав за стартом «Іуну-2» за допомогою відеодатчиків, і їм було прекрасно видно внутрішній простір стартового комплексу і приплюснуту тарілку зонда.
Під днищем зонда на секунду зблиснуло та погасло світло. Це ЕЛАС увімкнула на короткий прорахований імпульс головний двигун зонда, так як миттєве увімкнення повної тяги могло пошкодити технологічне обладнання, що знаходилось всередині стартового комплексу. Апарат поступово сплив над посадковим модулем до верху чаші стартового комплексу. Ще один короткий одночасний імпульс головного і маневрового двигунів - і зонд вислизнув за межі космічного корабля, рухаючись по дотичній до поверхні обшивки. І ось тут ЕЛАС увімкнула головний двигун «Іуну-2» на повну потужність .
На загальних екранах екіпаж спостерігав, як срібляста крапля космічного апарата віддаляється від «Марс-1» в сторону космічної глиби, що загрозливо висіла над ними.
Тарас відключився від сприйняття зовнішнього світу, його розмір обмежувався для нього комп’ютерним терміналом, з якого він пожадливо поглинав усю інформацію, що надходила від ЕЛАС та «ожилої» кіберсистеми автоматичного зонда. Політ зонда проходив у автоматичному режимі під повним контролем ЕЛАС, але Бойко був готовий у будь-який момент «підставити плече», якщо б виникли якісь непередбачувані обставини. На одній частині монітора мерехтіли швидкісні параметри зближення двох космічних тіл, на другій транслювалось зображення поверхні астероїда із відеокамери, що знаходилась на борту «Іуну-2». Перед очима Тараса проносилася вже знайома поверхня Апофісу, посічена часом та брутальністю космічного простору. Ось, нарешті, великий тридцятиметровий метеоритний кратер, біля якого знаходиться визначене місце посадки.
Зображення миттєво розмазалося - це навігатор «Марс-1», відпрацювавши тормозними струменями, виводив апарат на заключну траєкторію руху.
Апарат завис на струменях плазми у декількох метрах від поверхні і, балансуючи на них, розпочав поступове зниження. Під днищем вирував невеликий буревій: віковічна, ніким не потривожена пилюка розліталася врізнобіч, частково спікаючись і утворюючи цілісну площадку, на яку з легким поштовхом опустився автоматичний зонд. 
Через декілька секунд зображення знову втратило різкість, передаючи таким чином вібрацію та коливання корпусу апарата - це опустилися на ґрунт три посадкові опори і відразу ж з них в поверхню вдарили малопотужні сфокусовані вибухи піропатронів, що увігнали на метрову глибину три «якоря», котрі надійно утримуватимуть «Іуну-2» на поверхні, не зважаючи ні на які катаклізми.
- Посадку виконано… Корабель на ґрунті… Всі «якорі» активовані… Похибка посадки від розрахункової складає 0,8 метра… Канал телеметрії стабільний і працює без перешкод, - короткими стислими фразами доповіла електронна система корабля. 
Тарас відкинувся на спинку ложемента і тільки зараз відчув, що мокрий, як хлющ, хоча і не виконував ніяких фізичних вправ:
«Ну-у-у, під час таких нервових потрясінь година рахується за рік життя», - подумав він, іронізуючи над своїм розбурханим станом. 
Але не тільки він тішився, двоє його товаришів також із полегшенням зітхнули: перший етап закінчився вдало, і хоча попереду ще, звичайно, будуть виникати проблеми, але вони здавались уже другорядними, не такими важкими до виконання. 
Командир корабля знову взяла ініціативу в свої руки:
- Всі вільні. Зараз моя вахта, тому я проведу сеанс зв’язку із ЦУПом, доповім про наші успіхи і отримаю нові вказівки та директиви. За цей час від автоматичного зонда надійде інформація стосовно нашого «піддослідного об’єкта», тому збираємося у рубці через чотири години за корабельним часом…


РОЗДІЛ ІV

12 січня 2029 року.
Облавок «Марс-1»… 

Тарас сидів за головною консоллю керування кораблем і слідкував за коректною роботою всіх систем корабля. Він замінив на посту Беатріс, заступивши на вахту, і тому його колеги розташувалися в сусідніх протиперевантажувальних ложементах. Командир «Марс-1» доводила до відома своїх підлеглих суть перемовин із ЦУПом:
- Земля задоволена нашими діями та очікує і в подальшому дотримання графіку місії. Канал телеметрії між Землею та «Іуну-2» стабільний і вони отримують повноцінну інформацію напряму від приймально-передавальних систем зонда без нашої ретрансляції, на основі якої зможуть провести класифікацію астероїда, його склад, зміну його орбітальних параметрів під час нашого «гравітаційного буксирування». Аналізуючи отримані дані, ЦУП має можливість коригувати наші подальші дії. Так, із цим питанням розібралися, але є ще одна новина: тиждень назад із російського місячного космодрому стартував розвідувальний космічний рейдер «Микола ІІ». Засоби спостереження МААГу спочатку не акцентували уваги на цьому об’єкті: корабель новий, знаходиться на стадії випробовувань, і спостерігачі припустили, що це ще один тестовий політ. Вже пізніше стало зрозуміло, що він рухається з великим прискоренням і бере курс у напрямку Апофісу. Після відповідного запиту до російської сторони, ми вчора отримали відповідь, що так, дійсно, рейдер «Микола ІІ» прямує у точку рандеву із астероїдом Апофіс і буде вести спостереження за цим космічним тілом та у випадку форс-мажору зможе допомогти «Марс-1». 
- А що нам взагалі відомо про цей корабель? - хвилюючись запитав Джон. Було видно, що ця новина аж ніяк не потішила його, а скоріше навпаки, змусила «випаруватись» весь райдужний настрій.
- В тому то і справа, що інформації у нас катма. Ось що відомо про це судно: воно входить у елітний підрозділ військово-космічних сил Федерального космічного агентства Росії (Роскосмос).  Це швидкісний 500-метровий космічний корабель із плазмовими рушіями та екіпажем у десять чоловік, що має на своєму облавку до сотні ракет протиметеоритного захисту класу «космос-космос» та класу «космос-земля» із високотехнологічними головками самонаведення для ураження космічних і наземних цілей. У своєму арсеналі має два легкі розвідувальні кораблі, котрі можуть пілотуватись як людиною, так і в повністю автоматичному режимі кіберсистемою. Вони виконують роль рятувальних капсул, оперативних розвідників або засобів для десантування космонавтів на космічні тіла. Це майже вся інформація, яку вдалося довідатися агентурі країн ЄС та БАРСу, і можна сказати, що «Микола ІІ» - це загадка за сімома печатями, тому невідомо, які ще неприємні сюрпризи він приховує на своєму облавку. 
- Насторожує вже той факт, що росіяни повідомили нас про свої «шляхетні» наміри тільки після нашого запиту, - замислено сказав Тарас, стурбовано потираючи лице рукою, немовби намагався відігнати від себе тривожні думки, - хоча, виходячи з логіки поведінки, якщо вони не тримають «камінь за пазухою», повинні сурмити про це на всю Землю, адже будуть приймати участь, хоча і пасивну, у спасінні людства. Таке поводження наводить на певні роздуми і, на мою думку, ми повинні вести постійне спостереження за цим кораблем після його прибуття в район Апофісу.
- Ти майже дослівно повторив рекомендації, які я отримала із ЦУПу, - посміхнулася Беатріс, - вони також вважають, що від цього «доброзичливця» можна очікувати будь-яких неочікуваних дій, які можуть звести нашу роботу нанівець, тому радять нам не підпускати російський рейдер ближче, ніж на 50-кілометрову відстань до астероїда. Ми можемо мотивувати це тим, що при меншій дистанції їхній корабель буде спричинювати гравітаційні збурення, котрі перешкоджатимуть нашій місії. Звичайно, при бажанні вони зможуть і з такої відстані нашкодити нам, але у нашої кіберсистеми буде декілька запасних хвилин, щоб повідомити про підозрілі дії, а це дасть нам змогу адекватно відреагувати. 
- Як кажуть у нас в Україні: «Не мала баба клопоту - купила порося», - промовив Тарас, намагаючись англійською мовою, якою екіпаж спілкувався поміж собою, передати сенс приказки. Але колеги зрозуміли, що він мав на увазі і дружно засміялися, таким чином послаблюючи напруженість атмосфери, котра виникла після цієї суперечливої новини.
- Безперечно, радіти немає причин, - мовила командир корабля, - це додасть нам роботи, а її у нас і так вдосталь, але що ж робити, працюємо в тих умовах, котрі перед нами постають. Будемо з вами вирішувати проблеми по мірі їхнього надходження. Спираючись на розрахунки МААГу, «гостей» нам слід очікувати через 17-18 днів, тому давайте подвоїмо наші зусилля, щоб на час появи росіян місія була на завершальній стадії виконання. Тарасе, які відомості ми отримали від автоматичного зонда?
Тарас недбало кинув руку на клавіатуру терміналу і декількома порухами пальців вивів дані на великий оглядовий екран.
- Всі бортові пристрої «Іуну-2» працюють у штатному, нормальному режимі, - розпочав він свою доповідь. - Лазерний далекомір активований і всі просторові параметри, які він спроможний висвітлювати, надходять у повному обсязі та зберігаються на жорстких носіях ЕЛАС. До речі, ви їх можете побачити на головному екрані, тому не буду зупинятися на цьому, вони нам будуть потрібні під час буксирування. Крім того, вже є результати експрес-проб, які отримані шляхом буріння поверхні астероїда. 
- Ну-ну, і про що ж вони свідчать? - зацікавлено нахилилася вперед Беатріс.
- Вони підтверджують прогнози вчених і результати, що були отримані у 2013 році за допомогою «Іуну-1», а саме: Апофіс відноситься до найпоширенішого типу кам’яних метеоритів, що складають до 90% від усієї їхньої кількості - хондритів. Характерною рисою таких об’єктів є наявність хондр, сферичних часток розміром до горошини, що містяться в основній тонкозернистій масі метеорита. Для хондритів властива велика кількість металів і сульфідних мінералів та значний вміст нікелистого заліза у вигляді дрібних зерен, так що, якщо він зіткнеться із Землею, зваживши на його хімічний склад, наслідки для регіону, куди він упаде, будуть катастрофічними.
- Наскільки я пам’ятаю, - долучився до розмови Джон, - хондрити майже повністю повторюють хімічний склад нашого Сонця, за виключенням легких газів, таких як водень і гелій, тому припускається, що вони утворились безпосередньо з протопланетного газово-пилового диску, що оточувало наше Сонце.  
- Досить розмов, давайте приступати до виконання основної фази місії - буксирування цієї триклятої небесної кари, - міцно вдаривши кулаком об свою долоню, підсумувала їхню дискусію командир корабля. - Земля очікує наших швидких дій, тому не забувайте про стислий графік, ще й росіяни поспішають «на допомогу», так що у нас цілковитий цейтнот часу. Всім сісти за робочі місця згідно штатного розпису і приступити до виконання обов’язків. Джоне, перевір наші стаціонарні далекоміри та далекомір «Іуну-2» у всіх режимах, проведи їхню синхронізацію. Твоє завдання, щоб ми знали наше місцеперебування відносно Апофісу двадцять чотири години на добу. Проклади також курс корабля з кінцевим виходом у точку буксирування. - Девіс мовчки розвернувся до свого терміналу і без зайвих слів приступив до виконання завдання. - Так, тепер ти, Тарасе, коли отримаєш від штурмана файл із прорахованим маршрутом руху, введеш його у електронну базу ЕЛАС і під час руху корабля до точки зависання «Марс-1» будеш підстраховувати навігатор, а у разі потреби миттєво перейдеш на ручне керування. - Бойко посміхнувся і підняв праву руку у жесті «ОК». - Ну все, хлопці, запускаємо двигуни за готовністю… Поїхали…  

*    *    *

30 січня 2029 року.
500 метрів над поверхнею Апофісу.
Облавок «Марс-1»…

Серед безкінечності космічного простору, пронизаного різнокольоровими цятками далеких зоряних скупчень та під немилосердним сонячним випромінюванням, що безперервно вихлюпувалося у навколишній простір, майже поряд рухалися два об’єкти, котрі були приблизно однаковими за своїми розмірами. Один з них був грубою, необтесаною космічною брилою, що мільярди років намотує витки навколо нашого Сонця, другий виблискував срібним корпусом та вирізнявся геометрично правильними лініями, котрі вказували на те, що він створений не природою, а руками мислячих істот. 
Безперечно, це були Апофіс та «Марс-1». 
З кормових дюз корабля виривалося ледь помітне блакитнувате полум’я, але відстань поміж ними не збільшувалась, тому складалось враження, що корабель намагається вирватися з ціпких гравітаційних обіймів астероїда і безуспішно борсається, як муха, що потрапила у в’язку смолу та приречена залишитись у ній навічно. Корабель нагадував еквілібриста, котрий балансує на канаті, стоячи на одній нозі, тому що при такій дистанції несправність або вимкнення двигунів загрожувало катастрофою та зіткненням із камінцем-переростком.
Насправді ж «Марс-1» ось уже 17 днів виконував основну місію «гравітаційного тягача» і, зависнувши на небезпечній відстані у 500 метрів від поверхні Апофісу, задіявши двигуни на мінімальну потужність у декілька грамів сили та використовуючи свою силу тяжіння в буквальному сенсі сантиметр за сантиметром «витягував» астероїд на нову орбіту. У цьому випадку астероїд пройде осторонь гравітаційних «замкових щілин» Землі і це остаточно зніме загрозу його падіння на нашу планету. Виявилося, що цей план дійсно реалістичний і дієвий: всі дані свідчили про те, що космічна брила змінює свою траєкторію під дією гравітаційного впливу корабля. 
Науковці, котрі запропонували цей варіант, задоволено потирали руки, землян охопила радісна ейфорія з приводу такої новини, коли вона була оприлюднена всьому земному загалу. Кожний день усі з нетерпінням очікували повідомлень в світових засобах інформації, на скільки ж за минулу добу Апофіс змінив свою траєкторію, скільки метрів залишилось до виводу на безпечну орбіту астероїда. Це була головна топ-новина на шпальтах усіх газет, телеканалів, по всьому світу букмекерські контори приймали ставки, в який день, в яку годину наступить час «Х», коли «Марс-1» закінчить буксирування.
А винуватці земного шаленства продовжували свою місію.
В цей час у рубці «Марс-1» в своїх ложементах знаходились Тарас та Беатріс. Джон після вахти відпочивав у своїй каюті. Бойко із жалем поглянув за загострені риси обличчя командира, хоча і його зовнішній вигляд знав кращі дні. За два з половиною тижні вони змарніли, хоча чергування були чотири через всім годин і як такого фізичного навантаження не було, але на них лежав непосильний тягар моральної відповідальності, котрий не дозволяв їм розслабитися ні на секунду і висотував з них усю нервову енергію. І тільки занурюючись у ефемерний світ сновидінь, астронавти забували про те, що по суті, являються рятівниками людства та, на цей час, єдиною реальною надією землян на благополучне для Землі закінчення епопеї із Апофісом. 
Все частіше їх охоплювала туга за батьківщиною, снилися земні пейзажі, рідні околиці, якими вони блукали у дитинстві, посмішки друзів та близьких, котрі були для них дорогі, і тільки ти поринав у цей прекрасний, щасливий ілюзорний світ, як сигнал підйому знову виривав тебе у сурову реальність. 
Потрібно було декілька хвилин, щоб усвідомити де ти знаходишся, і зрозуміти, що ледь чутний гул - це не морський вітерець, що шукає виходу на океанське плесо, а звук від вентиляторів систем життєзабезпечення, яскраве світло - не ніжні, пестливі сонячні промені, а електричне світло, котре падало із низької стелі маленької каюти. Доводилось у черговий раз із жалем відганяти від себе мрійливий настрій, навіяний приємним сном, вставати із вузького, але зручного відкидного ліжка та поринати з головою в напружене життя корабля.   
Тарас крадькома поглянув на Беатріс: командиру було найважче, і не тому, що вона була жінкою, у фізичних навантаженнях вона могла б дати фори багатьом із чоловіків, ні, просто левова частина відповідальності лежала саме на її плечах, тому Бойко, хоча була і не його вахта, прийшов у рубку, щоби хоча б морально підтримати свого командира, пізнаючи яку поважав усе більше. Клеман була одною із тих небагатьох людей, характер якої - це сплав природженого лідера, керівника та досвідченого практика, вона була людиною, у якої найпершим пріоритетом стояло не особисте благо, а добробут усього людства. Вона, не шкодуючи себе, самовіддано звалювала на себе найважчу та найвідповідальнішу роботу, тому Тарас та Джон, як могли, намагалися непомітно для неї допомогти їй, і така приязна атмосфера ще більше згуртовувала екіпаж. 
До того ж, надходив термін, коли за прогнозами МААГу в цей сектор космічного простору повинен був прибути російський рейдер, котрий для них являвся «темною конячкою», і невідомо, з якими цілями він посланий керівництвом Російської Федерації. Швидке прибуття «Миколи ІІ» давало не відчуття впевненості та заспокоєння, а привносило ще більше напруження у виконання такої відповідальної місії. 
- ЕЛАС, як просувається процес буксирування? - запитала Беатріс у електронного навігатора. - Канал телеметрії з «Іуну-2» в горизонті прийому?
- Швидкість буксирування відповідає розрахунковій, - через динаміки пролунала відповідь кіберсистеми корабля, - при збереженні такого темпу, вихід у просторове місце, що відповідає безпечній орбіті Апофісу, відбудеться через 9 днів 17 годин 12 хвилин 34 секунди… Підтримую контакт із «Іуну-2», зв'язок перерветься через 5 годин 23 хвилини… 
Такі умови зв’язку з зондом були зумовлені обертанням астероїда, повний оберт навколо своєї осі якого складав приблизно тридцять годин, і тому на 9 годин радіоконтакт із ним втрачався, екранований товщею металізованої брили, на цей період екіпаж міг спиратись тільки на покази систем навігації «Марс-1». Це відбувалось періодично, і космени пересвідчилися, що критичної загрози визначенню дистанції поміж їхнім тандемом немає, після наступного виходу зонда на радіозв’язок все знову-таки приходило в норму і ЕЛАС мала змогу внести корективи в роботу двигунів корабля.   
Вислухавши звіт навігатора і разом з командиром пересвідчившись, що місія просувається за планом, Тарас вирішив відволікти Клеман від тривожних думок. Йому захотілось поділитися з нею цікавою інформацією, котру почерпнув у корабельній електронній бібліотеці, тому, повернувшись до неї разом із ложементом запитав:
- Командире, а ви знаєте, що загрозу Апофісу для Землі передбачив французький провидець Нострадамус?
- Ні, не знала, і що ж він пророкував? - зацікавлено перепитала Беатріс, повернувшись до нього, і Тарас із задоволенням побачив, що складки на її чолі розгладились, а очі засвітилися цікавістю.
- Нострадамус опублікував свої знамениті римовані катрени в 1555 році, і в одному з них він написав, що "...у 2029 році Землю чекає зіткнення з небесним тілом, яке хоч і не знищить все живе, але стане початком загальної паніки, страху і нещасть". Серед дослідників побутує думка, що це згадка саме про наш астероїд, звичайно, у цьому випадку не співпадає дата падіння, котре має відбутися в 2036 році, але інших метеоритних загроз ми не спостерігаємо та навіть при такій похибці подібні пророцтва просто вражають. Як людина майже 500 років назад могла спрогнозувати стільки достовірних передбачень розвитку майбутнього? Дійсно, після таких віщувань, хоча я й прагматик, починаєш вірити у надприродне, в наявність єдиного інформаційного поля, що існує на вищому енергетичному рівні і, якщо ти входиш у контакт з ним, стаєш спроможним здійснити неймовірні речі, - з захватом і юнацьким запалом віщав Тарас, котрий в силу своєї молодості і допитливості цікавився подібними речами.
- Так, ти правий, нам ще багато чого невідомо, але це ж прекрасно, адже є велике поле для дослідницької діяльності і хтозна, які нові горизонти в науці відкриє нам природа, тому… - із задоволенням підтримала бесіду Беатріс, але її перервав голос навігатора корабля. - На межі досяжності наших пристроїв локаційною системою протиметеоритного комплексу виявлено невідоме космічне тіло, враховуючи його орбіту та швидкісні параметри, найвірогідніше, штучного походження…

*    *    *

Через півгодини екіпаж «Марс-1» зібрався на ходовому містку у повному складі та, проаналізувавши всі дані, отримані від ЕЛАС, міг гарантовано сказати, що до них наближається космічний корабель і це, скоріш за все, «довгоочікуваний» російський рейдер.
- ЕЛАС, переорієнтуй наш приймально-передавальний комплекс на об’єкт, що прямує в наш сектор, і встанови відкритий канал зв’язку на аварійній частоті. Будемо вітати гостей із благополучним прибуттям у нашу вотчину, - промовила Беатріс, намагаючись за вдавано-безжурним тоном приховати свою стурбованість.
- Ввідна прийнята… - підтвердив навігатор.
- Джоне, відслідковуй рух об’єкта і доповідай, якщо виявиш підозрілі маневри, котрі в подальшому можуть зашкодити нам, - дала наказ штурману Беатріс, - а ти, Тарасе, не забувай про місію і пильнуй за параметрами нашого місцезнаходження відносно Апофісу.
В рубці корабля запанувала тиша, котру перервав підсилений динаміками голос ЕЛАС:
- Двохсторонній канал зв’язку встановлений, але відеосигнал заблоковано… Перемовини можна вести тільки в звуковому форматі…
- Зрозуміло, вимкни трансляцію нашого зображення, будемо також дотримуватись режиму секретності, хоча це і виглядає смішно… - сказала Беатріс, поправляючи свою гарнітуру зв’язку, і вже звертаючись безпосередньо до екіпажу російського корабля, офіційно продовжила, - «Микола ІІ», вас викликає на зв'язок космічний корабель «Марс-1», що входить до складу міжнародного аерокосмічного агентства Землі, прошу, відповідайте!..
Відповіддю на її заклик були тільки фонові радіоперешкоди, котрі лунали на всю рубку. Беатріс ще декілька разів повторила свій виклик і нарешті отримала відповідь:
- «Марс-1», чуємо вас… На зв’язку капітан російського корабля «Микола ІІ» - Георгій Єпіфанцев. 
- З вами розмовляє капітан корабля Беатріс Клеман… Прошу назвати мету вашого прибуття, чим плануєте займатись у цьому районі?
- Ми прибули із завданням Роскосмосу і доповідати будемо тільки своєму керівництву. У нас своє «весілля», а у вас своє. Як альтруїст хочу дати вам безкоштовну пораду: не пхайте свого носа у наші справи. Окрім того, ви повинні були отримати інформацію про наш візит по своїх каналах, тому більше до цього нічого додати не можу. - Росіянин розмовляв на англійській мові з ледь чутним акцентом, по-російськи округляючи голосні букви, з неприхованою зверхністю, що межувала з нахабством.   
Беатріс така поведінка шокувала, і вона зі злістю прикусила нижню губу, виявляючи таким чином своє роздратування, але коли продовжила розмову, це ніяким чином не проявилось у інтонації, вона поновила діалог сухим крижаним тоном, намагаючись по мірі можливості не ускладнювати відносини з новоприбулими:
- Ваша позиція зрозуміла, але я все ж хочу нагадати, що ми займаємося порятунком нашої планети від глобальної катастрофи і тому попрошу вас не наближатись до нас ближче 50-кілометрового рубежу, так як гравітаційні збурення від близької присутності рейдера можуть перешкодити нам у буксируванні Апофісу. Я переконана, що вдале виконання нашого завдання також і у ваших інтересах…
На кілька хвилин запанувала тиша і Клеман знову-таки хотіла повторити свою тезу, думаючи, що її прохання не було почуте, аж раптом пролунав голос Єпіфанцева. 
Намагаючись копіювати манеру Беатріс, промовляв він більш виважено, стриманіше та без попередньої зверхності:  
- Ваше прохання прийнятне для нас і рейдер не перетинатиме окресленого вами рубежу. Єдине про що хочу попередити, згідно нашого плану досліджень астероїда в прилеглий до вас район ми надішлемо малогабаритний автоматичний зонд. Враховуючи ваше прохання, ми підемо вам назустріч і не будемо наближати зонд ближче п’яти кілометрів від місця ваших робіт. При такій відстані його гравітаційний вплив буде майже нульовий і за нашими розрахунками аж ніяк не позначиться на швидкості переміщення астероїда. 
- Дякую за розуміння, удачі вам у дослідженнях… При необхідності зв'язок тримаємо на цій хвилі, наш навігатор буде її постійно відслідковувати, - сказала командир «Марс-1» і, знявши свою гарнітуру, повернулася разом із ложементом до своїх колег.
- Ну що, хлопці, ми з вами узгодили з росіянами правила поведінки у цьому секторі. Думаю, вони будуть їх дотримуватись, але це зовсім не означає, що ми залишимо рейдер без нагляду. ЕЛАС, зосередь частину наших скануючих ресурсів на квадраті, в якому знаходиться російський корабель, і образно висловлюючись «не зводь з нього очей». При найменших незрозумілих діях негайно повідомляти мені та на ходовий місток черговому астронавту.
- Наказ прийнято… 
- Командире, я рахую, що це цілком адекватні міри перестороги, - промовив Джон, не відводячи погляду від штурманського монітора, - невідомо, що вони можуть начудити з цим своїм великоросійським шовінізмом та презирливим ставленням до інших людей. Я дивуюся, що ви не поставили цього хама на місце, його зневажливі вислови просто неможливо спокійно слухати.
- Ну, Джоне, я була б поганим капітаном, якби не враховувала ще й психологічні моменти при спілкуванні з людьми і не прораховувала свої вчинки на декілька кроків уперед, - сказала посміхаючись Беатріс. - Чого б я домоглася, якби виказала своє «фе» на таку поведінку, тільки б підіграла Єпіфанцеву у його переконанні, що ми ненависні суперники у колонізації космічного простору та намагаємось постійно принизити та ошукати велику Росію. А своїм витриманим поводженням я не спровокувала його на конфронтацію з нами і вже надалі він поводив себе коректніше. Ти ж, сподіваюсь, знаєш відомий вислів: «Краще поганий мир, аніж хороша війна». Нам потрібно виконати свою місію за будь-яку ціну, а не звертати увагу на кожний вислів обмеженого шовініста. До речі, Джоне, ти своєю американською пихою так само деколи дратуєш нас із Тарасом, - вже відкрито сміючись, додала Клеман. 
- Цілковита правда, командире, - серйозно підтвердив Тарас, але не витримавши, пирхнув у кулак і також голосно розсміявся.
Джон почервонів, як буряк, і опустив погляд, щось стиха пробурмотівши собі під ніс. Він не став обурюватися вголос, розуміючи, що друзі праві і його американська манера вести себе, як володар всього світу, також є дратівливою, колеги вже не раз у дружній формі посміювались над таким поводженням, тому він не образився, лише сказав:
- Ну, тут моєї вини немає. Моя поведінка закладена в мене на генетичному рівні техаськими предками, та й взагалі, ну вас… - махнув рукою і теж приєднався до сміху друзів.
- Добре, пожартували і достатньо. На ходовій вахті чергує Джон. Тарасе, можеш відпочивати, а я ще трохи побуду в рубці, проаналізую останні дані стосовно Апофісу, - промовила Беатріс, припинивши таким чином жартівливу пікіровку і, повернувши ложемент до головного терміналу, заглибилась у інформацію, що висвітилась на моніторі…


РОЗДІЛ V

1 лютого 2029 року.
Орбіта астероїда Апофіс… 

Беатріс через внутрішню систему відеоспостереження, вивівши зображення на оглядовий екран ходового містка, спостерігала за діями своїх колег, що знаходились неподалік шлюзової камери. 
Тарас допомагав Джону вдягнути масивний вакуум-скафандр, що застосовувався під час тривалого перебування астронавта у відкритому космічному просторі. 
Один з приладів штурманського обладнання почав видавати некоректні дані і за допомогою ЕЛАС, котра продіагностувала прилад, було виявлено, що вийшов з ладу та потребує заміни один із зовнішніх сенсорів сканування правого борту. Ця поломка не була критичною для безпеки та виконання місії корабля і навігатор міг би перерозподілити навантаження на інші працюючі дев’ять сенсорів, але врахувавши те, що до проблеми Апофісу додалась присутність російського рейдера і повноцінно працююча система спостереження та захисту була вкрай необхідна, екіпаж прийняв рішення негайно усунути пошкодження.
Беатріс задумливо дивилася на екран, але подумки вона була далеко: їй не давала спокою незрозуміла поведінка росіян.
Здавалось би, два кораблі повинні вести інтенсивні перемовини по каналах зв’язку, щоб узгоджувати свої дії та у випадку необхідності надавати допомогу один одному, тому що планета у них була одна на всіх і у випадку катаклізму постраждали б усі, хтось більше - хтось менше. Але після першого сеансу росіяни вийшли на зв'язок із ними тільки один раз, добу назад, знову у звуковому форматі, коли запустили в район Апофісу автоматичний зонд. Єпіфанцев коротко повідомив, що старт зонда відбудеться через годину і він пам’ятає про всі домовленості, котрі були узгодженні між ними. На цей раз розмовляв він без емоцій, байдуже, ніяк не позначаючи інтонаціями свого ставлення до співбесідника. Складалось враження, що розмовляє не людина, а механічний пристрій, і всі намагання Клеман перевести діалог у більш приязне русло закінчились нічим, капітан російського корабля просто мовчки вимкнув зв'язок, залишивши Беатріс отетеріло дивитися на екран зв’язку, що зіяв проваллям нульового фону. 
Як не намагалась Клеман, але таке поводження вона не могла ані пояснити, ані зрозуміти. В її та просто в людському розумінні подібна поведінка здавалася більш ніж дивною.
Після обговорення ситуації, що склалася, на загальній нараді екіпажу, було вирішено доповісти про все керівництву МААГу і викинути всі думки про росіян, благо їхній корабель дійсно дрейфував осторонь, не віддаляючись і не перетинаючи означену ними сферу з 50-кілометровим радіусом, в центрі якої знаходився нерозлучний на протязі трьох тижнів тандем Апофісу та «Марс-1». Дванадцятиметровий каплеподібний російський зонд після еволюцій та зближень із астероїдом також не перешкоджав їхньому «гравітаційному буксируванню», котре продовжувалось без суттєвих пригод і повинно було закінчитись через тижневий термін. 
Але легше було сказати «викинути думки про росіян», аніж виконати це бажання: система безпеки ЕЛАС постійно сигналізувала про те, що їхній корабель сканується російськими засобами спостереження, тому і вони в свою чергу не полишали рейдер та зонд без нагляду. 
Ось і зараз вона поглянула на свій тактичний монітор і завважила на ньому безперервну ритмічно пульсуючу криву, що свідчила про стале бомбардування їхнього корабля слабким випромінюванням штучного походження - це була ознака того, що росіяни за допомогою скануючих приладів стежать за «Марс-1». Вона звернулась до навігатора:
- ЕЛАС, апаратура «Іуну-2» також фіксує роботу локаційних пристроїв росіян?
- Так, командире, астероїд також у полі їхньої уваги… Джерелом скануючого випромінювання є автоматичний зонд росіян, виявлено кодований канал зв’язку, котрим зонд передає інформацію на рейдер, але дешифрувати його мені не вдається… 
- Добре, не полишай спроб розкодувати канал і тримай їх під постійним наглядом. Виведи мені на екран об’єкти росіян та надай їхнє просторове положення стосовно нас…
На бічному екрані зовнішнього спостереження в режимі збільшення з’явилися зображення рейдера та російського зонда. Суттєво збільшувати зображення зонда не було потреби - він висів по правому борту «Марс-1» на п’ятикілометровій відстані і являв собою сріблясто-блискучий пристрій із краплеподібним обтічним корпусом, що ощирився локаційними системами. 
Беатріс перевела погляд із зонда на російський корабель і вкотре змушена була визнати, що російські та китайські фахівці пішли далеко по шляху побудови сучасних космічних апаратів. По своїм розмірам він перевершував їхній корабель. Але справа була навіть не у величині: міжпланетні кораблі МААГу серії «Титан» були значно більшими та вражали своїми циклопічними кілометровими розмірами. Ні, Клеман дивилася на російський рейдер очима людини, котра професійно розуміється на космічній техніці, і навіть із зовнішніх обрисів вона робила висновок, що рейдер спроможний виконувати найрізноманітніші завдання, його дві потужні ходові секції та гроно двигунів корекції вказували на те, що це швидкісний та маневрений апарат, можливо, навіть з такими ж ходовими якостями, як у «Марс-1». Зовнішні надбудови та стартові шахти могли приховувати як механізми для освоєння космічного простору та протиметеоритні комплекси ракет, так і наступальну військову техніку, що швидкими темпами розроблялась у Росії. Обшивка корабля складалася із ідеально підігнаних броньованих матово-чорних плит, котрі здатні витримати пряме влучання їхньої протиметеоритної ракети класу «космос-космос». Француженка прийшла до остаточного висновку, що перед нею найсучасніший інструмент розвідки та виконання локальних задач із найширшим спектром застосування: від рятувальних операцій і до проведення превентивних вогневих ударів по вірогідному противнику. Беатріс залишалось тільки сподіватись, що росіяни не вважають їх ворогами і не використають свою вогневу міць проти них, тим більше, що приводу для агресивних дій вони не давали, та і їхня місія носила суто рятувальний характер.
Наситившись спогляданням рейдера, Беатріс повернулась до проблем свого корабля і перевела погляд на екран, на якому було видно, що Тарас вже допоміг Джону вдягнути та заростити скафандр, що в умовах невагомості було достатньо складною справою. 
Джон закрив лицьовий щиток свого гермошолома і жестом руки підтвердив, що скафандр функціонує нормально.
Беатріс побачила увімкнення скафандра Джона на моніторі: його CCS [6 Compact Computing System (CCS) – Компактна Обчислювальна Система. ] після вмикання по каналу телеметрії відразу ж почала транслювати ЕЛАС всі показники своєї роботи, тому Беатріс могла щосекунди знати про стан справ у свого штурмана. Вона натиснула клавішу зв’язку і промовила: 
- Джоне, як тільки ввійдеш в зону дії скануючих пристроїв правого борту - повідом, ЕЛАС вимкне їх, щоб ти не потрапив під випромінювання нашої апаратури, так що на правому борті залишаться працювати тільки оптичні датчики і ми станемо напівсліпими, тому ремонт здійсни якнайшвидше, дуже тебе прошу…
- Командире, не переймайся, я все розумію і не підведу… Готуйте на обід по п’ятдесят грам вина, щоб обмити мій вдалий вихід у космос, - зі смішком прокоментував прохання штурман. - Все буде «ОК»… 

…

Тарас через комунікатор зв’язку чув весь діалог між своїми колегами і заспокійливо помахав Беатріс рукою. Поплескавши Джона по спині, на якій розміщувались кисневі елементи, він підійшов до панелі керування механізмом відкриття шлюзової камери і натиснув сенсорну клавішу. Почувся ледь чутний гул гідравліки - і масивний люк шлюзової камери з легким шипінням повільно від’їхав убік.
- Щасливо, Джоне, - промовив Тарас, і коли штурман, вдячно кивнувши головою, вирушив усередину шлюзової камери, непомітно для американця перехрестив його.
Через декілька хвилин знову загуділи пристрої гідравліки, а шлюзова камера почала зачинятися - процес герметизації розпочався. 

…

Беатріс, спостерігаючи за своїми товаришами, не забувала, що вона являється черговим на ходовому містку, і тому водночас відслідковувала процес буксирування астероїда на тактичному терміналі та аналізувала поточні дані роботи головних механізмів «Марс-1». 
Зненацька пролунав голос корабельного навігатора: 
- Увага!!! Фіксую небезпечне… - голос електронної системи корабля якось дивно, з бульканням, перервався на половині фрази і в рубці запанувала мертва тиша та абсолютна темрява.
За долі секунди до того, як «здохли» всі технічні пристрої та засоби спостереження, Беатріс відчула як конвульсивно здригнулася вся махина корабля, і боковим зором побачила, що зображення російського зонда на екрані зовнішнього огляду спотворилося, почало деформуватися і враз розквітло неймовірно сліпучим інтерференційним, різнобарвним спалахом…темрява оповила все, наводячи на думку, що вона заразом осліпла та оглухла.
Капітан «Марс-1» заклякнувши сиділа у своєму ложементі, гарячково силкуючись зрозуміти, що трапилось і як могло статись, що головні та дублюючі пристрої корабля відмовили водночас. За декілька хвилин вона пережила цілу гаму почуттів: від розгубленості, котра тривала декілька секунд, і до цілеспрямованої рішучості відновити виконання рятувальної операції за будь-яку ціну, котра базувалась на розумінні, що тільки в її руках знаходиться подальша доля корабля та усієї місії. 
Намагаючись відсторонитись від емоцій, Беатріс прагнула холоднокровно проаналізувати ситуацію, і прийшла до висновку, що таке могло трапитись тільки за однієї умови: миттєво перестали працювати всі без винятку електронні системи корабля і увесь кластер електронних систем виявився паралізований. Подібні наслідки міг спричинити тільки неймовірний за потужністю електромагнітний імпульс, всі інші припущення вона відкинула, адже вона бачила, як російський зонд вибухнув, тому їй залишалось тільки молити Господа, щоб ЕЛАС якнайшвидше вийшла зі стану нокдауну і хоча б частково відновила свою роботу. 
Виникали також питання щодо російського автоматичного апарату, на котрому, скоріш за все, детонував ядерний заряд, результатом якого і став електромагнітний імпульс, що призвів до таких жахливих наслідків, але із цим нехай розбираються росіяни та керівництво БАРСу. 
Вони ж повинні усунути наслідки аварійної ситуації і продовжити виконання місії. Клеман була впевнена, що з таким багаторазово ешелонованим дублюванням кіберсистеми навігатор воскресить електроніку, але на це потрібен час. Його ж у них якраз і не було - без постійного функціонування ЕЛАС, що безперервно контролювала роботу ходових секцій, виникала реальна загроза зіткнення корабля з Апофісом, котрі були у «гравітаційній зв’язці» і без працюючих двигунів, що утримували їх на відстані, під силою взаємного тяжіння почнеться їхнє зближення, і це неминуче призведе до катастрофи та значного пошкодження, а можливо і загибелі «Марс-1». 
Зненацька її пронизала жахлива думка:
«Джон… що трапилось з ним? Яким чином дізнатись, чи встиг він вийти у відкритий космос?»
Вона згадала, що останніми даними перед аварією, котрі надійшли на ходовий місток з шлюзової камери, було підтвердження того, що процес вирівнювання тисків закінчений і автоматика відчинила створи камери назовні. 
Якщо відімкнулась ЕЛАС з її потужним захистом, тоді що можна сказати про порівняно слабеньку електроніку скафандра: найвірогідніше, вона також суттєво пошкоджена, а якщо взяти до уваги, що вибух стався саме по тому борту, з якого Джон виходив назовні, тоді справи у нього кепські. 
Від відчаю Беатріс тихо застогнала: 
«З Тарасом також немає зв’язку!... Що ж робити?... Як їм допомогти?...»
Залишалась єдина надія на відновлення працездатності ЕЛАС, центральні мікропроцесори з базовими програмами якої були захищені надійним екранованим корпусом та не боялись ніяких електромагнітних впливів. Клеман була переконана, що саме в ці секунди навігатор «промацує» периферійні мережі, намагаючись задіяти всі аварійні джерела живлення, і приводить до тями локальні електронні системи. 
І ніби зглянувшись над нею та підтверджуючи її непохитну віру в корабельного навігатора, зненацька пітьма зникла, вона знову бачила таке звичне, захаращене технологічним обладнанням приміщення рубки керування - це увімкнулось аварійне освітлення. Відразу потому відновився тихий гул вентиляторів систем регенерації повітря, і центральна консоль почала оживати: на ній замиготіли різнобарвні вогники, сигналізуючи, в якому стані знаходяться механізми корабля, й хоча ця світлова какофонія на перший погляд здавалось хаотичною та безсистемною, потихеньку панівне тривожне рубінове сяйво, що сигналізувало про некоректну роботу обладнання, витіснялося заспокійливим смарагдовим світлом.
- ЕЛАС, терміново на мій термінал всі дані про несправності корабля і дистанцію до Апофісу, - не очікуючи, доки навігатор сам розпочне діалог, наказала Беатріс. - Зв'язок та відео з шлюзового тамбуру мені на монітор, і якщо людина не вийшла назовні, зараз же зачиняй створи та відновлюй атмосферний тиск …

*    *    *

Коли сталася аварія, Бойко знаходився біля пульта управління шлюзової камери і через невеликий екран спостерігав за діями Джона, що знаходився всередині. Ось автоматика закінчила зниження тиску і вакуум-створи розчинилися навстіж, таким чином забравши останню перешкоду для виходу у відкритий космос. Тарас чітко бачив, як штурман нахилився вперед, збираючись відштовхнутись та підлетіти до виходу… але раптом поштовх, відчутна вібрація всього корпусу корабля, і враз - непроглядна пітьма...  
У голові панував сумбур думок, на рівні рефлексів, не задумуючись над причинами аварії, Тарас спробував встановити контакт з колегами через свій комунікатор:
- Беатріс, Джоне, що трапилося?! 
Але у відповідь він чув лише фоновий шум радіочастоти…
Зрозумівши, що його намагання безуспішні, він, підсвічуючи собі невеликим дисплеєм, котрий знаходився на комунікаторі, спробував активувати пульт управління шлюзовою камерою, але все намарне - пульт був знеструмлений та повністю «мертвий». 
Проклинаючи себе за те, що залишився в простому комбінезоні та не вдягнув гермокостюма, в комплекті якого були потужні ліхтарі, Бойко вирішив виправити свою помилку і вирушив у напрямку гардеробної, але раптом електрообладнання корабля почало воскресати: під стелею засвітилось аварійне освітлення, пахнуло свіжим повітрям та ледь чутно в звичному режимі запрацювали системи регенерації повітря, пульт управління камерою замерехтів різнобарвними вогниками - системи оживали та проходили тестування.
- Тарасе, де знаходиться Джон? - почувся стурбований голос Беатріс, і її схвильоване обличчя виникло на моніторі пульта. - Ніяких даних по каналу телеметрії від нього я не отримую, кіберсистема скафандра також не відкликається. 
- Останнє, що я бачив - це те, як він збирався вийти у відкритий космос. Сподіваюсь, він не встиг цього зробити. Командире, поясни, що взагалі трапилося? - в свою чергу запитав Тарас.
 - Інформації у мене « як кіт наплакав». ЕЛАС тільки приходить до тями, тому дані стосовно цього інциденту отримаємо пізніше. Перед знеструмленням я бачила, як спалахнув російський зонд, скоріш за все вибухнув його ядерний реактор, хоча вибух невеликого реактора зонда навряд чи зініціював би такий потужний електромагнітний імпульс, котрий спромігся б «погасити» всю нашу електроніку. Сподіваюсь, ми отримаємо всі відповіді пізніше від росіян. Почекай, зараз я зроблю от що… - вона схилилась над терміналом і за хвилину знову підняла лице до об’єктива . - Відізвалась електроніка шлюзової камери і я дала наказ закрити вакуум-створи, так що, як тільки відчиниться люк, кулею всередину витягати звідти Джона.
- Зрозумів. А яка на цю мить наша позиція у просторі відносно Апофісу, ми встигнемо уникнути зіткнення?
- Зачекай, я саме займаюсь цим питанням, - задумливо промовила Беатріс, втупившись поглядом у монітор. - Ось, найшла. Нам дуже пощастило - за мілісекунди до вибуху ЕЛАС, щоб врятувати екіпаж та корабель від руйнування, згідно своїх базових пріоритетів увімкнула на максимальну тягу головні та маневрові двигуни. Правда, задіяні вони були декілька секунд, але цього виявилося достатньо, щоб вирвати нас з чіпких «гравітаційних обіймів» астероїда, і тепер ми не йдемо на зближення із Апофісом, а повільно віддаляємось від нього.
- Так що, ми врятовані?! - радісно вигукнув Тарас.
- Схоже на те, - стиха промовила Беатріс, продовжуючи поглядом виуджувати потрібну їй інформацію щодо протестованої апаратури та механізмів корабля, яка надходила на жорсткі носії ЕЛАС по мірі того, як вмикалися периферійні електронні мережі. Зненацька її лице залила страшна блідість і воно набрало землистого кольору. - Цього не може бути… ЕЛАС, негайно ще раз протестуй системи, що контролюють ядерний реактор. Всі результати миттєво виводь на мій термінал.
- Беатріс, що з реактором? - запитав Тарас, зрозумівши з її поведінки, що справи значно гірші, ніж видавалось. 
- З хвилини на хвилину відчиниться шлюзова камера, відновила трансляцію відеосистема відсіку і я бачу, що Джон знаходиться в ній без свідомості, тому твоє завдання - порятунок Джона, а я займуся всім іншим… Буде достовірна інформація - повідомлю… - і вимкнула зв'язок.
Тарас розумів, що виникла якась серйозна несправність, але, знаючи характер Беатріс, котра без потреби ніколи не піднімала паніки, не став наполягати на термінових поясненнях. До того ж, у підтвердження слів Беатріс почав відчинятись люк і всі проблеми миттєво відійшли на задній план, окрім життя його колеги - посеред шлюзової камери в скафандрі безвільно плавав Джон. Не зволікаючи, Тарас перелетів комінгс та опинився всередині приміщення… 

*    *    *

Тарас, не гаючи часу, прямо в тамбурі зняв з голови штурмана гермошолом і побачив його мертвенно-бліде обличчя, пульсу не було, і йому здалося, що з допомогою він запізнився. Від відчаю та безвиході у Тараса потемніло в очах. Але, пересилюючи свій розпач, він приклав до шиї Джона вивід аналізатора електронної похідної аптечки: на її дисплеї висвітилася комбінація цифр та символів і з ледь чутним шипінням вона ввела Джону декілька ін’єкцій. Тарас полегшено зітхнув, коли зауважив, що лице Девіса відразу почало рожевіти, той глибоко вдихнув і відкрив очі. 
Затуманеним поглядом штурман поглянув навколо, не розуміючи, що трапилось і де він знаходиться, але, побачивши стурбоване обличчя свого друга, котрий схилився над ним, зненацька в режимі стоп-кадрів пригадав: відкриті створи… нестерпно-білий спалах, який не змогли погасити світлофільтри скафандра… немилосердний біль у голові і все… темрява… рятівне безпам’ятство… 
Зрозумівши, що трапилось щось екстраординарне і Тарас витягнув його з того світу, Джон, не маючи сил, злегка потис руку своєму колезі та з вдячністю поглянув йому у вічі.
- Що трапилось з кораблем? - ледь чутно прошепотів він.
Тарас коротко обмалював ситуацію, поділившись із ним тими крихтами інформації, що були йому відомі та запитав:
- Джоне, як себе почуваєш?
- Нічого, жити буду, - поступово приходячи до тями, пожартував Джон. - Танцювати ще не зможу, але думаю, що все буде гаразд.
Тарас гірко посміхнувся, розуміючи, що не так все прекрасно з самопочуттям у Джона, як той хоче показати. Отримавши значну дозу радіації та знаходячись тривалий час без підтримки систем життєзабезпечення скафандра, Джону потрібна довготривала реабілітація, щоб відновити своє здоров’я, тому необхідно терміново доставити його в медичний відсік, де можна провести ґрунтовну діагностику організму. Зараз штурман знаходився під дією медичних стимуляторів та знеболювальних засобів, що тільки на короткий час покращили його стан. Пересуватись у масивному вакуум-скафандрі Джону було не до снаги, тому Тарас заходився делікатно знімати його зі штурмана.
Минуло не менше години, допоки Тарас зміг вивільнити Джона із скафандра. 
Весь цей час Девіс допомагав українцю, але було помітно, що для цього він докладає всі свої зусилля, і водночас його стан почав погіршуватись. 
Прояснів монітор і на ньому з’явилась змарніла Беатріс. Здавалося, що за ці декілька годин вона постарішала на десяток років, і тільки очі гарячково та вперто блищали на фоні блідого та виснаженого обличчя. Коли вона побачила живого Джона, на її лиці промайнула ледь помітна радість, яка миттєво зникла, а обличчя знову стало зосередженим та впертим, що виникає у людини, котра прийняла якесь рішення і не відступить від нього ні при яких обставинах. 
- Джоне, як твої справи? - запитала Клеман, водночас кидаючи погляди на свій термінал.
Замість Джона відповів Тарас, котрий не став прикрашати стан американця і повідомив свою думку про нагальну потребу його повного обстеження в медичному відсіку корабля, після якого можна буде робити висновки про подальші дії.
Беатріс слухала його мовчки і лише злегка похитувала головою, ніби дослухалась до своїх думок та робила на підставі слів пілота свої висновки.
- Я боюся, що це навряд чи вдасться зробити, вибач, Джоне, але тобі доведеться ще трохи потерпіти. На жаль, ти будеш лікуватися в іншому місці, - похмуро промовила вона.
- Командире, будь ласка, поясни свої слова, що змінилось за цей час? - схвильовано перепитав Тарас, розуміючи, що трапилось щось жахливе. Джон, не маючи сил розмовляти, тільки запитально дивився на капітана корабля.
Клеман трохи помовчала, збираючись з духом, щоб повідомити колегам страшну звістку, і заразом намагаючись подумки сформулювати та довести до них те рішення, котре, на її переконання, було єдино-правильним у цій складній ситуації. 
- Хлопці, - нарешті наважилася вона, - ситуація склалася критична і вкрай загрозлива. Справа в тому, що наш корабель приречений і його чекає загибель. Електромагнітний імпульс завдав нам непоправної шкоди, і хоча ЕЛАС відновила 80 відсотків наших механізмів та електрообладнання, найголовніший орган «Марс-1» вже неможливо полагодити. Наш ядерний реактор вийшов з-під контролю і перейшов в режим некерованої термоядерної реакції. Захисні електронні та механічні пристрої ще зможуть стримувати його на межі ініціації розпаду та миттєвого вивільнення енергії з подальшим ядерним вибухом, але не більше години-півтори.
- Так, але хтось із нас в скафандрі найвищого захисту може пробратись у реактор і вручну заглушити його, - одразу ж знайшов вихід Тарас.
- Безумовно можна, але це ще не всі погані новини на сьогодні,- пригнічено промовила Беатріс, відвівши погляд від тактичного монітора і поглянувши прямо у вічко об’єктива. - За підрахунками навігатора для того, щоб вивести Апофіс на безпечну орбіту залишилось 23 метри. Тепер, зрозуміла річ, ми не буксируємо астероїд і просто поступово віддаляємось від нього. Я дала завдання ЕЛАС провести обрахунки і спрогнозувати, що з ним трапиться у майбутньому. Так ось, - вона трохи помовчала і продовжила далі: - Апофіс і надалі потрапляє в гравітаційну «замкову щілину» біля Землі, але входить у неї зовсім під іншим кутом і у подальшому буде зближуватись із Землею таким чином, що падіння трапиться не в 2036 році, а вже в травні цього року, і місцем падіння буде знову-таки Північна Америка. Вірогідність здійснення прогнозу достатньо висока - 83 відсотки. При такому розвитку подій, коли до падіння астероїда залишаються лічені місяці, МААГ не встигне підготувати та скерувати у цей район інше космічне судно. Так що, Тарасе, якщо ми не вживемо радикальних дій, справдиться пророцтво Нострадамуса, про яке ти мені розповідав, і падіння Апофісу відбудеться в передбаченому ним 2029 році. - Беатріс із гіркотою продовжувала ділитися інформацією, бачачи, що її колеги ошелешено мовчать: - Але я не являюсь фаталісткою і впевнена, що в наших силах змінити хід майбутнього, тим паче такого жахливого, от тільки нам доведеться піти на певні жертви. 
Капітан «Марс-1» перейшла до головної частини свого плану і продовжила тихим, але твердим голосом, що не допускав ніяких заперечень:
- Із Землею та «Іуну-2» до сих пір немає зв’язку. Ну, з нашим зондом зрозуміло, - у його електронної системи немає такого захисту, як у «Марс-1», тому, скоріш за все, імпульс остаточно знищив його електроніку і він для нас безповоротно втрачений. З ЦУПом проблема в іншому. Можливо, це пов’язано із розбалансуванням електронних систем приймально-передавального комплексу, можливо із суттєвим збільшенням радіаційного фону, що виник у цьому секторі після вибуху. Апаратура фіксує значне його підвищення, проте антирадіаційні екрани працюють справно, і поки що ми захищені від жорсткого випромінювання. До речі, це ще одне підтвердження того, що детонував ядерний заряд. Покидати цей район і експериментувати ми не встигаємо. Єдиний, хто вийшов з нами на контакт - це росіяни з «Миколи ІІ», котрі висловили жаль з приводу того, що вибухнув їхній експериментальний автоматичний зонд. Капітан рейдера запропонував свою посильну допомогу в евакуації членів екіпажу, якщо виникне така необхідність. 
- Звідки вони знають, що нам потрібна евакуація? - запитав Бойко, підтримуючи за плечі ледь притомного Джона, котрий тримався при тямі тільки завдячуючи силі волі.
- Я також задаюсь цим питанням - візуально наш корабель не пошкоджений, а я нічого не розповідала про наші проблеми. Виникають підозри і щодо самого вибуху, - при своїй відносно малій потужності дуже підозріло виглядає ініціація такого сильного електромагнітного сплеску. Це наводить на думку про зумисне формування параметрів вибуху і про свідомий його підрив. Звичайно, свої підозри в розмові з ним я не озвучила, сказала, що найвірогідніше ми скористаємося їхньою пропозицією, подякувала та просила постійно бути на цій частоті. 
- Але як ми передамо на Землю інформацію про те, що у нас трапилось?... 
- ЕЛАС на постійному захищеному каналі зв’язку із ЦУПом безперервно транслює інформацію про наше становище та всіх даних стосовно катастрофи, які ми отримали від комп’ютерних систем безпеки. Нам залишається тільки сподіватись, що повідомлення Землею буде отримане. Виходячи з того, що ми кинуті напризволяще, рішення доведеться приймати одноосібно - на мою думку, вихід у нас один: принести в жертву «Марс-1» і таким чином захистити нашу планету, всі інші дії не призведуть до виконання поставленого перед нами завдання. Пропозиція моя полягає в наступному: використати один з проектів усунення астероїда, а саме - підсмажити його ядерним зарядом, а в якості вибухового пристрою використати наш корабель. Я з допомогою ЕЛАС провела необхідні розрахунки, і вони безперечно вказують на те, що вибух нашого реактора, випаровуючи частину астероїда, дійсно виштовхне його з небезпечної траєкторії. Раніше від цього проекту відмовились, але зараз, коли залишилось всього лишень на два десятки метрів посунути Апофіс, ця затія повинна вдатися. Та й нічого іншого при скруті з часом я не можу запропонувати. «На безриб’ї і рак - риба». Єдине, що забула додати - вас у рятувальній капсулі підхопить рейдер, мені ж доведеться залишитись на облавку «Марс-1» до ініціації вибуху, щоб бути впевненою в тому, що він станеться саме в тому місці і саме в той час, коли буде найефективнішим, а якщо відмовить автоматика, довести корабель до точки підриву на ручному управлінні. - При цьому голос Беатріс здригнувся, але тільки це видало її хвилювання, обличчя ж залишилось безпристрасним. 
Її підлеглі ошелешено мовчали, нарешті Джон із зусиллям, витрачаючи останні крихти своїх сил, видавив із себе, вперше назвавши командира по імені:
- Беатріс, невже це єдиний вихід і ти повинна залишатись на облавку до кінця? 
- Так, і це не обговорюється. Моє рішення - це наказ капітана корабля, - категоричним тоном промовила Беатріс, а далі вже прохально продовжила, приклавши руки до грудей. - Уявіть собі, що ми покинули корабель разом, а вибух стався в невідповідному місці і через три місяці Апофіс падає на Землю, сіючи смерть та руйнування. Скажіть, як жити після цього, знаючи, що можна було завадити катастрофі, нехай навіть і ціною власного життя?… Ви повинні зрозуміти мене і просто підтримати… Хлопці, а ви живіть… живіть і пам’ятайте про мене, ви ж стали мені, як рідні… - у неї перехопило горло і Беатріс, щоб не показувати свою слабкість, відвернулась від об’єктива, але вони встигли помітити, як по її щоці стекла скупа сльоза. 
На хвилину запанувала мертва тиша, Тарас гарячково намагався найти контраргументи такому рішенню, або терміново відшукати альтернативне, при якому командир залишиться живою, але подумки змушений був визнати, що дійсно, при цих обставинах - це єдина вірна пропозиція, логіка капітана корабля була «залізною». Від безвиході він закрив очі, намагаючись втримати вир емоцій, що клекотіли у нього всередині. Нарешті, Беатріс повернулася до них і вже спокійно промовила:
- Достатньо лірики, часу у нас залишилось обмаль, розбалансований реактор може в будь-яку мить вийти з-під контролю захисних систем, а мені ще потрібно встигнути зробити маневр і вийти в точку підриву. Та й вам необхідно знаходитись подалі від корабля, щоб не зачепило вибухом, захист у рятувальної капсули - мінімальний. Тому, ноги в руки і бігом до капсули №3, що знаходиться найближче до вас, я активувала її електронну систему і завантажила в її комп’ютерну базу місцезнаходження російського рейдера, по пеленгу ви легко віднайдете його і вийдете в місце зустрічі. Прощавайте… - вона кинула на них печальний, зосереджений погляд, і раптом вони впізнали колишню, впевнену та безкомпромісну Беатріс Клеман - капітана флагманського корабля БАРСу, котра вміла долати будь-які труднощі, чого б це їй самій не вартувало. 
Сказано було все та навіть більше, прийшов час діяти, а не побиватися над собою… 
 
*    *    *

Подальша хронологія подій завертілась для Тараса з шаленою швидкістю. Не було часу аналізувати ситуацію і доводилось просто виконувати останній наказ їхнього командира. 
По всьому кораблю через внутрішню систему оповіщення розносився сигнал сирени і ЕЛАС повторювала одну і ту ж фразу, яка, здавалось, своєю приреченістю пропалювала мозок вогнем наскрізь:
- Критичні пошкодження у системі захисту реактора!… Екіпажу терміново покинути облавок корабля!… 
Корабель почав прискорюватися і Бойко із зусиллям волік на собі у напрямку капсули безвільне тіло Джона, який втратив свідомість. Американцю вже не допомагали ін’єкції, тільки ледь помітне биття серця вказувало на те, що він живий. 
В голові Тараса панував хаос - його охопив вир суперечливих емоцій: відчуття провини, що він полишає Беатріс одну, розпач він безсилля взяти ситуацію під контроль, ненависть до росіян, котрі були винні у цій спланованій катастрофі, бажання вижити та поквитатися та ще десятки сумбурних думок, від яких, здавалося, голова вибухне, як перегрітий реактор. І над цим всім панував наказ, який їм дала Клеман: 
«Добратись до капсули №3 і встигнути катапультуватись»…
Він, як у тумані, все ж таки добрався до стартової шахти, з зусиллям закинув тіло Девіса у відчинений люк перехідної камери… Вже у маленькій кабінці рятувальної капсули, прив’язуючи тіло колеги до протиперевантажувального ложемента він із здивуванням помітив, що по його щоках струмком біжать пекучі сльози відчаю. Витерши їх тильною стороною долоні він гарячково заскочив у другий ложемент і натиснув на головній консолі клавішу активації передстартових процедур. Позад нього з гулом зачинився люк, відсікаючи капсулу від інших приміщень корабля, і вона перетворилась на окремий самодостатній літальний апарат.
Всі передстартові процедури, завдячуючи Беатріс, котра заздалегідь активізувала електронну систему капсули та ввела в неї потрібні дані, зайняли декілька хвилин, і Тарас відчув непереборне бажання ще раз побачити обличчя командира, сказати щирі та теплі слова підтримки, які не зміг сказати під час попередньої розмови, але на це вже не було часу. Командир вела нерівну боротьбу з помираючим кораблем, намагаючись дотягнути агонізуючий «Марс-1» до розрахованого місця космічного простору, часу до вибуху реактора залишались хвилини, а можливо і секунди. 
Зненацька Тараса, який потонув у власних думках і не дослухався до повідомлень кіберсистеми капсули, втиснув у спинку ложемента відчутний стартовий імпульс двигунів капсули. Від миттєвого перевантаження потемніло в очах, на тіло навалився важкий тягар, дихання ускладнилося. 
Увімкнулися оглядові екрани, в яких прозирнуло чорнильне провалля космосу. Судячи із показів, що пробігали на моніторі, рятувальна капсула по звуженій параболі із максимальним прискоренням віддалялась від приреченого корабля, намагаючись якнайшвидше заховатись від вибуху за астероїдом. Бойко спробував встановити зв'язок із кораблем, але радіохвилі слабкого за потужністю передавача в’язнули в просторі, переповненому радіоперешкодами, тому він полишив даремні спроби і зосередився на пристроях сканування, де прямо по курсу на відстані двохсот кілометрів промальовувався корпус російського рейдера. 
Тарас перемкнув зображення на кормові відеодатчики, намагаючись наостанок поглянути на «Марс-1». Майже водночас оглядові екрани, що транслювали зображення кормового сектору космічного простору затопив яскравий спалах ядерного вибуху, який пожирав простір і матерію. Здавалося, що позаду капсули розверзся вхід у справжнісіньке пекло. І хоча астероїд своїм тілом частково прикрив рятувальну капсулу від потужного вибуху реактора, сприйнявши його на себе, але і невеликої частини енергії, котра ринула на невеликий космічний апарат виявилося задосить. Сяючий енергетичний пузир вибуху розширявся, наздоганяючи маленький тендітний апарат, котрий тікав, рятуючись від загибелі, з максимально-можливою швидкістю.
І ось це трапилося…
Спочатку заверещали датчики гама-випромінювання, висвічуючи на тактичному моніторі жахливо-великі дози опромінення, а потім вся електроніка просто збожеволіла, заповнюючи головну консоль керування рубіновими сигналами несправностей. Здавалося, тіло відчуває, як його пронизують високоенергетичні гама-промені, знищуючи організм на клітинному рівні. 
Тарас відреагував миттєво:
- MCS-3! [7 Medium Computing System (MCS) – Середня Обчислювальна Система.] Відстріл автоматики!… Керування кораблем перевести в ручний режим!… Всі залишки електронних ємкостей зосередити на безперебійній роботі двигунів та утриманні пеленгу на росіян!...
- Виконую… - крізь тріск радіоперешкод у гарнітурі зв’язку пролунав голос кіберсистеми. - Фіксую гранично-небезпечне для здоров’я людини випромінювання… Рекомендую якнайшвидше покинути цей район…  
- Рекомендує він… Без тебе знаю, - крізь зуби процідив Тарас, відчуваючи, що знаходиться на межі притомності. Червона пелена все більше застилала очі, і тільки впертість та сила волі тримали його при свідомості. Кинувши погляд на Джона, який не подавав ознак життя у сусідньому ложементі, українець ще міцніше стиснув зуби, намагаючись таким чином відігнати подалі від себе безпам'ятство, що охоплювало його. Він намертво вчепився руками у штурвал, тримаючи курс на «Миколу ІІ».
Рейдер поступово наближався, і на екранах вже можна було візуально побачити відкриті створи вакуум-дока, периметр яких був оторочений причальними вогнями. 
Більшість приладів на рятувальній капсулі вийшли з ладу, тому Тарас міг покладатися тільки на свої професійні рефлекси і навички пілота. Інший на його місці вже давно би капітулював та здався на волю Господа, але він відповідав не тільки за своє, але і за Джонове життя, тому і надалі вів практично некерований корабель. 
Його сили були не безмежні, і вже напівпритомним він все ж таки майже чисто посадив капсулу всередині вакуум-дока рейдера. 
Коли росіяни проникли всередину капсули, Тарас, із застиглим поглядом, як бездумний автомат, безуспішно намагався витягти із ложемента безвільне тіло Джона та безупинно повторював кривавими, потрісканими губами тільки одне ім’я:
- Беатріс… Беатріс… Беатріс…


ЕПІЛОГ

3 лютого 2029 року. 
Кабінет керівника МААГу…

За столом у кабінеті Борового зручно розташувалися сам господар кабінету та Коваль із Горським. 
Ярослав із Феліксом щойно повернулись із Місяця та, навіть не перевдягаючись у цивільний одяг, так і залишившись в уніфікованих комбінезонах БАРСу, прибули на виклик до Бориса Михайловича. 
- Ну що, панове, незважаючи на загибель нашого флагмана, ми можемо констатувати, що про загрозу Апофісу ми можемо забути назавжди, - впевнено промовив Борис, але раптом його голос надломився і вже не тамуючи свою скорботу він продовжив: - Смерть Беатріс Клеман не була даремною: за нашими попередніми розрахунками, котрі ми отримали від наших систем спостереження та від росіян з облавку «Миколи ІІ», Апофіс у ядерному пеклі втратив 12 відсотків своєї маси та був виштовхнутий вибухом з небезпечної орбіти більш ніж на сорок метрів при необхідних двадцяти трьох. Тепер ця глиба, хоча і стала радіоактивною, вже не загрожує Землі, і буде одвічним пам’ятником відвазі та самопожертві землян, котрі віддавали своє життя заради мільярдів інших, незнайомих їм людей.
- Який стан двох інших членів екіпажу «Марс-1»? - похмуро запитав Ярослав, перериваючи тираду Борового, протягом якої бездумно вертів у руках порожню філіжанку. Його обличчя було стомлене, і тільки очі горіли на землистому, невиспаному лиці, свердлячи поглядом співбесідника. За останні три дні він майже не спав, боляче переживаючи загибель француженки та звинувачуючи у всьому себе.
- Бойко та Девіс знаходяться на облавку російського рейдера в критичному стані. Далися взнаки великі дози опромінення, отримані ними. Росіяни обіцяють якнайшвидше доставити наших хлопців на Землю, де їх, як я сподіваюсь, неодмінно врятують і поставлять на ноги. Ярославе, я розумію твій стан, але погодься, під твоїм керівництвом БАРС врятував земну цивілізацію… Ось дивись… - і він увімкнув на панорамному екрані телевізійний канал, де ведучий новин, захлинаючись від радості, розповідав про усунення космічної загрози відчайдушним екіпажем аварійно-рятувальної служби, і навіть печальна звістка про загибель командира корабля не могла змити тріумфу з його обличчя. Боровий перемкнув на інший канал - показували телевізійний репортаж у прямому ефірі, де мільйони людей на вулицях Києва, Рима, Нью-Йорка, Стамбула та тисячі інших земних міст обнімалися один з одним, цілували незнайомих людей, плакали від радості…
- Ти бачиш, що відбувається у всьому світі - і це все завдячуючи нашим зусиллям, - схвильовано промовив Борис Михайлович, - члени екіпажу «Марс-1» увійдуть в аннали історії як рятівники всього людства. Мине перша хвиля радості і, повір мені, людство воздасть хвалу та завжди пам’ятатиме Беатріс Клеман, в її честь називатимуть зірки, планети, міста, космічні кораблі. Вона виконала свій обов’язок, на її місці ти б вчинив аналогічно, я переконаний у цьому. І не треба звинувачувати себе в її загибелі, вона сама обрала цей шлях, багато людей хотіли б загинути саме так - рятуючи свою цивілізацію від знищення, а не від вікових болячок у себе в ліжку.  
- Борисе, не потрібно цих психологічних сеансів, - стримуючи себе, щоб не вибухнути, промовив Коваль. - Я все прекрасно розумію, але категорично переконаний, що якщо би до цієї ситуації не доклали руки росіяни, місія була б виконана і без жертв з боку моїх найкращих працівників. Невже ти змінив свою точку зору і не бачиш, що вибух російського зонда був запланований, якщо б не Беатріс, ти незабаром стирав би гумкою з карти весь американський континент… Ми були на межі… - зірвався він на крик і, зіщулившись у кріслі та обірвавши фразу, обхопив голову обома руками, відчуваючи, що ще одне слово і всі емоції вирвуться назовні.
Боровий підійшов до нього ззаду і по-дружньому поклав руки на його плечі.
- Нічого я не змінив, більш того, ми отримали дані стосовно аварії російського зонда, які транслювала після втрати зв’язку із нами електронна система «Марс-1». Офіційні дані ще не отримані, але спираючись на попередні висновки наших фахівців, характеристики вибуху дійсно свідчать про значне підсилення електромагнітної складової. Це підтверджує точку зору про штучне формування параметрів вибуху і логічно припустити, що його ініціація також була запланованою. 
- І які ж будуть наші дії в подальшому? - нарешті озвався, зберігаючи мовчання під час бурхливого діалогу Фелікс. Його обличчя було спокійне та навіть оманливо-сонне, неначе його не терзали такі ж сумніви, що і Ярослава. 
- Наші дії?... - з сумом посміхнувся Боровий. - Він зняв одну руку з плеча Ярослава і поклав її на плече Горського, обійнявши їх обох. - Мої дорогі друзяки, час розставить усе на свої місця, а поки що наші дії полягають у тому, що ми будемо жити далі і плідно та важко працювати. Ярослав візьме відпустку на декілька тижнів та повноцінно відпочине зі своєю сім’єю. Мабуть, ти вже і забув, що таке відпочивати з родиною? - лукаво та водночас співчутливо звернувся він із риторичним запитанням до Коваля, злегка поплескуючи того по плечу. Ярослав забрав руки від обличчя та, соромлячись за свій недавній спалах, із вдячністю поглянув на свого товариша. Боровий продовжував: - Хоча наша організація була створена саме через загрозу Апофісу, я впевнений - тепер ми аж ніяк не будемо згортати свою діяльність. Людство піднялося над цивілізаційною колискою і розправило крила - вже ніщо не здатне зупинити його на шляху розширення меж своєї присутності та пізнання таємниць Всесвіту - і тому МААГ у майбутньому буде ще більш необхідним, знаходячись в авангарді прориву у глибини космосу. Перед нами стоять десятки відомих і невідомих викликів - і першими, хто буде їх вирішувати - це ми з вами. Ну а поки що, давайте, не забуваючи, разом з тим, про самопожертву Беатріс Клеман, долучимось до загальносвітової ейфорії свята та усвідомимо, що Апофіс, як дамоклів меч, більше не нависає над нашою планетою. Минув час невизначеності - і у майбутніх поколінь, завдячуючи нашим зусиллям також, є впевненість у завтрашньому дні та можливість і надалі розбудовувати земну цивілізацію на такій прекрасній, життєдайній та унікальній перлині всього Всесвіту - планеті Земля… - і вони втрьох поглянули на екрани, де на різних телевізійних каналах продовжувалася трансляція феєрії всесвітнього свята та загального тріумфування землян…  

17 квітня 2010 року.


Текст публікується в авторській редакції
Адреса автора в Інтернеті: ratybor_galytskyj@i.ua 
